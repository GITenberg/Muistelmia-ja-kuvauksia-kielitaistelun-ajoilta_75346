<!DOCTYPE html>
<html lang="fi">
  <head>
    <meta charset="UTF-8">
    <title>Muistelmia ja kuvauksia kielitaistelun ajoilta | Project Gutenberg</title>
    <style>
      @media screen {
        body {
          margin-left: 10%;
          margin-right: 10%;
        }
      }
      div.copyright {
        margin-left: 3em;
        margin-bottom: 6em;
      }
      div.table {
        text-align: center;
        margin-top: 1em;
        margin-bottom: 1em;
      }
      div.table table {
        display: inline-table;
        text-align: left;
      }
      div.table table td {
        padding-right: 1em;
      }
      div.quote {
        font-size: 0.85em;
        width: 50%;
        margin-top: 1em;
        margin-bottom: 1em;
        margin-left: auto;
        margin-right: auto;
      }
      p.paragraph {
        text-indent: 1.5em;
        margin-top: 0.25em;
        margin-bottom: 0.25em;
      }
      p.paragraph-cont {
        text-indent: 0;
        margin-top: 0.25em;
        margin-bottom: 0.25em;
      }
      div.verse {
        text-indent: 0;
        font-size: 0.85em;
        width: 50%;
        margin-top: 1em;
        margin-bottom: 1em;
        margin-left: auto;
        margin-right: auto;
      }
      div.footnote {
        margin: 0.5em;
      }
      div.footnote table {
        margin-left: 3em;
      }
      div.footnote table td {
        vertical-align: top;
      }
      div.footnote table td p {
        margin: 0;
      }
      sup {
        vertical-align: top;
        font-size: 0.6em;
      }
      div.image {
        text-align: center;
        margin-top: 3em;
        margin-bottom: 3em;
        font-size: 0.8em;
      }
      div.image img {
        max-width: 100%;
        max-height: 100%;
        width: auto;
        height: auto;
        border: 3px solid black;
      }
    </style>
  </head>
  <body>
<div style='text-align:center'>*** START OF THE PROJECT GUTENBERG EBOOK 75346 ***</div>
    <h1>Muistelmia ja kuvauksia kielitaistelun ajoilta</h1>
    <div class="copyright">
      <p>
        Kirjoittanut<br>
        F. H. B. Lagus
      </p>
      <p>
        Porvoossa<br>
        Werner Söderström osakeyhtiö
      </p>
      <p>
        Werner Söderström osakeyhtiön<br>
        kirjapainossa Porvoossa 1924
      </p>
    </div>
    <div class="section">
      <div class="chapter">
        <h2>Ylioppilasoloja 1870-luvulla</h2>
        <p class="paragraph">
          Oli kevät vuonna 1873. Jyväskylän lyseosta oli annettu päästötodistus
          yhdelletoista nuorukaiselle, joista minä olin nuorimpien joukossa.
        </p>
        <p class="paragraph">
          Pienellä höyrylaivalla, jonka olimme saaneet Jyväskylästä meitä
          kyyditsemään, tunkeilimme ensimmäistä kertaa elämässä jäälauttojen välitse
          ja joskus lävitse halki Päijänteen. Rautatie oli käytettävissä Helsingistä
          Lahteen asti, missä oli pari kauppapuotia, ja kestikievaritalo, jota
          sanottiin hotelliksi. Edellisenä vuonna Jyväskylästä ei laivalla vielä tultu
          Vesijärvelle, vaan Helsinkiin pyrkijät seisattuivat Anianpeltoon ja
          matkustivat hevoskyydillä Turenkiin, josta pääsi rautateitse Helsinkiin.
          Melkoisen edistysaskeleen olivat kulkuneuvot tehneet, kun vuonna 1873 jo
          päästiin laivalla Päijänteeltä Vääksyn kanavan kautta Vesijärvelle. Siellä
          täytyi hankkia laivasillan luota kyytihevosia, että sai tavaransa Lahteen,
          sillä haararataa laivasillan luo ei ollut.
        </p>
        <p class="paragraph">
          Jälkeen puolenpäivän tultiin perille pääkaupunkiin, komeaan Helsinkiin,
          jossa silloin oli noin 25 000 asukasta. Minulla oli se onni, että vanhempi
          veljeni, joka oli Helsingissä saanut kotiopettajan toimen, tuli asemalle
          vastaanottamaan, neuvomaan, miten Lahdessa annetulla lipulla otettiin
          Helsingin asemalla takaisin rautatieläisten huostaan Lahdessa jätetyt
          matkatavarat, kuinka asemahuoneella sai issikanpoletin ja sillä mukavat
          ajokalut viemään miehet ja tavarat kortteeriin, jonka veljeni oli hankkinut.
          Varsin outoa oli, kun piti panna muistiin kadun nimi ja talon numero. Eihän
          oltu totuttu sellaiseen komentoon pikkukaupungissa, jossa oli vain
          muistettava talon omistajan nimi. Mutta Helsingissä näkyivät talot olevan
          niin yhdennäköisiä ja kadut niin outoja, ettei niihin perehtynyt yhdellä
          eikä kahdellakaan katsomisella, vaan pian eksyi eikä suurellakaan
          etsimisellä löytänyt, missä kenen kortteeritalo oli, jollei muistanut kadun
          nimeä ja talon numeroa.
        </p>
        <p class="paragraph">
          Seuraavana päivänä, 27. toukokuuta, piti ilmoittautua yliopistossa
          ylioppilastutkinnon suorittamista varten. Velimies tuli näyttämään, missä se
          tehtävä oli suoritettava, ettei tarvinnut kysellä niinkuin maalais-äijän,
          joka tiedusteli, missä se »herra Akatemiia asuu.» Yliopistossa oli
          juhla-aika. Oli juuri pidetty maisterinvihkiäiset, ja juhlan jälkiä oli
          vielä vähän näkyvissä. Eräs komeasti puettu herra, leveät kultapäärmeet
          hihansuissa, rintapielissä ja lakissa seisoi yliopiston eteisessä katsellen
          alas portailta meitä maalaispoikia tyynesti ja välinpitämättömästi. Veljeni
          kuiskasi minulle:
        </p>
        <p class="paragraph">
          »Arvaapas, minkä arvoinen mies tuo on!»
        </p>
        <p class="paragraph">
          »En osaa arvata», sanoin, »mahtaakohan olla joku eversti tai kenraali?»
        </p>
        <p class="paragraph">
          »Hän on yliopiston vahtimestari», selitti veljeni ja minä tunsin itseni
          sangen noloksi, kun olin niin huonosti arvannut. Kun olin nähnyt
          Jyväskylässä lyseon vahtimestarin, ukko Vidlundin, luokkahuoneita
          lämmittäessä tai lattioita lakaistessa kulkevan usein tahriutuneessakin
          työmiesasussa, niin kuinkas minä osasin arvata, että noin komeasti puettu
          herra oli vain vahtimestari, varsinkin kun hän vielä joutilaana katseli
          ympärillensä!
        </p>
        <p class="paragraph">
          Veljeni ohjasi meidät yläkerrokseen, missä lyseosta annetut
          päästötodistukset vietiin yliopistonrehtorin käteen. Tämä kysyi, mihin
          osakuntaan kukin pyrki. Siitä tehtiin asianomaiselle osakunnalle ilmoitus ja
          vanhemmat osakuntalaiset selittivät, ettei heillä ollut mitään
          muistuttamista nuorukaisten vastaanottamista vastaan heidän osakuntaansa,
          jahka nämä ensin suorittavat ylioppilastutkinnon. Meidät jaettiin pieniin
          parviin, viisi nuorukaista joka parveen, ja tutkimista kesti niin kauan,
          että liki kolme viikkoa olimme Helsingissä olleet, ennenkuin ylioppilaskirja
          annettiin.
        </p>
        <p class="paragraph">
          Meidän joukossamme oli tätä tutkinnon lopputulosta kesäkuun 14. päivänä
          kuulemassa myöskin naispuolinen henkilö, neiti <i>Emma Irene Åström</i>,
          ensimäinen nainen, joka koskaan oli Suomessa ylioppilastutkinnon
          suorittanut. Siihen oli ollut hankittava lupa Pietarista asti yliopiston
          korkealta kanslerilta, Hänen Keisarilliselta Korkeudeltaan
          Perintöruhtinaalta. Hänellä oli siis sangen ylhäiset suosituspaperit, mutta
          vielä paremmat tiedot, joiden nojalla hänen nimensä ennen muita mainittiin
          korkeimman laudatuurin saajana. »Kattos pakanaa», ällistelimme me
          miespuoliset, kun jäimme tuosta tytöstä jäljelle. Mutta väliäpä tällä kunhan
          ylioppilaiksi päästiin.
        </p>
        <p class="paragraph">
          Suurin osa meistä oli ilmoittautunut hämäläiseen osakuntaan. Ja kun
          syyslukukauden alussa tulimme jälleen Helsinkiin ja kävimme ylioppilaskirja
          kourassa ilmoittautumassa sekä osakunnan inspehtorin että kuraattorin luona
          määrätyllä vastaanottotunnilla, niin saimme tietää, että oli tultava
          seuraavana maanantaina ylioppilastalon alakerroksessa kello 7 i. p. alkavaan
          osakunnan viikkokokoukseen.
        </p>
        <p class="paragraph">
          Meitä vastaanottamassa oli paitsi inspehtoria ja kuraattoria koko osakunta,
          joka siihen aikaan muodosti lähinnä pienimmän osakunnan, yhteensä noin 60
          miestä. Inspehtori Z. J. Cleve, joka oli kasvatusopin professori ja entisen
          opettajamme, Jyväskylän lyseon lehtorin Otto Henrik Cleven veli, piti varsin
          ystävällisen puheen osakunnan uusille tulokkaille, antoi meille jokaiselle
          osakunnan puolesta painetun vihkon ja julisti meidät osakunnan jäseniksi
          kehoittaen meitä paitsi ahkeruuteen myöskin uutterasti käymään osakunnan
          kokouksissa. Tuo meille jokaiselle annettu vihko sisälsi alkulehdellä kuvan
          ylioppilastalosta. Tekstin oli kirjoittanut senaattori J. W. Snellman ja
          tekstin edellä oli runoilija Franzénin sepittämä runo: »Student, om du det
          namnet värd, vill klinga med oss alla.» Itse teksti sisälsi Snellmanin
          antamia elämänohjeita ylioppilasnuorisolle. Se vaikutti kuin lämmin
          tervehdys niihin, jotka sen lukivat. Osakunnan yhteisellä kustannuksella oli
          näitä tervehdyskirjasia hankittu niin suuri varasto, että niistä riitti
          kymmenkunnan vuotta jakaa kappale jokaiselle uudelle tulokkaalle.
        </p>
        <p class="paragraph">
          Tämä tervehdys oli paljon miellyttävämpi kuin pari vuotta aikaisempi. Kun
          silloin (1871) yliopiston rehtori oli antanut jokaiselle uudelle
          ylioppilaalle hänen nimellänsä varustetun ylioppilaskirjan, oli hän lausunut
          kaikille yhteisesti:
        </p>
        <p class="paragraph">
          »Nyt kun herrat ovat ylioppilastutkinnon suoritettua saaneet
          ylioppilaskirjan, ei tällä kertaa ole enää muita velvollisuuksia
          suoritettavana kuin käydä yliopiston sijaiskanslerin, parooni von Kothenin
          luona esittäytymässä.»
        </p>
        <p class="paragraph">
          V. t. sijaiskansleri, parooni <i>Kasimir von Kothen</i>, joka aikoinansa
          suunnitteli Suomen kaikkien koulujen ja yliopistonkin järjestämistä
          sotilasmallin mukaan kaikille säädettyine univormuineen ja tarkoin
          määrättyine sääntöineen, vaati ylioppilailta, että näiden piti häntä
          tervehtiä, missä hänet kadulla näkivät. Ja sitä varten jokaisen
          ylioppilaaksi päässeen piti käydä hänen luonansa oppimassa tuntemaan hänet
          ulkonäöltä, jotta tiesi tervehtiä.
        </p>
        <p class="paragraph">
          Kun oli saatu tietää, missä hän asui, ja millä tunnilla hän oli
          tavattavissa, keräytyi joukko ylioppilaiksi päässeitä nuorukaisia hänen
          eteiseensä, jossa lakeija avasi oven odotussaliin. Sinne jäivät nuoret
          ylioppilaat seisomaan oven suuhun, sillä niin oli lakeija määrännyt. Huone
          oli tyhjä. Seinillä oli joukko tauluja, niitten joukossa sotilaitten
          muotokuvia. Pojat saivat kauan seisoa odottamassa ja yksi heistä rohkaisi
          itsensä lähtien katselemaan seinillä olevia kuvia. Hän oli jo päässyt
          huoneen toiseen päähän, kun näki, että toinen ovi oli puoleksi avoinna ja
          että herra parooni istui oven takana. Kun hän kääntyi mennäkseen takaisin
          toisten poikain joukkoon, niin jo von Kothen hänet yllätti keskilattialla ja
          kysyi hänen nimeänsä.
        </p>
        <p class="paragraph">
          »Otto Julius Bökman», vastasi tämä.
        </p>
        <p class="paragraph">
          »Mistä koulusta olette tullut?»
        </p>
        <p class="paragraph">
          »Jyväskylän lyseosta.»
        </p>
        <p class="paragraph">
          »Ja te osaatte puhua ruotsia!»
        </p>
        <p class="paragraph">
          »Osaan.»
        </p>
        <p class="paragraph">
          »Osaatteko suomeakin?»
        </p>
        <p class="paragraph">
          »Vielä paremmin.»
        </p>
        <p class="paragraph">
          »Se on hyvä, se!»
        </p>
        <p class="paragraph">
          Sitten parooni suvaitsi puhutella erästä toista nuorukaista. Häneltä
          kysytiin:
        </p>
        <p class="paragraph">
          »Oletteko lukenut ylioppilaskirjaanne?»
        </p>
        <p class="paragraph">
          »Kyllähän minä sen olen lukenut», virkkoi tämä jonkun ajan mietittyään.
        </p>
        <p class="paragraph">
          »Hyvä on! Kun herrat noudattavat kaikkia niitä asetuksia, jotka siinä teille
          on säädetty, niin minulla ei ole muuta lisättävää. Hyvästi!»
        </p>
        <p class="paragraph">
          Ylioppilaat saivat mennä, ja Bökman pyrskähti eteisessä nauramaan sanoen
          tovereillensa: »Olipa tämäkin tervehdyskäyntiä!»
        </p>
        <p class="paragraph">
          Vapaaherra Kasimir von Kothen oli virkavaltaisuudellaan ja epämiellyttävällä
          sotilasjärjestelmällään tehnyt itsensä niin vastenmieliseksi, että kun
          ylioppilaita komennettiin hänen luoksensa tuollaisille pakollisille
          tervehdyskäynneille, niin häntä ei uhallakaan tahdottu tuntea eikä kadulla
          nostettu hänelle lakkia.
        </p>
        <p class="paragraph">
          Eräänä päivänä v. Kothen kohtasi kadulla taas ylioppilaan, joka ei
          tervehtinyt, ja hän seisautti ylioppilaan kysyen:
        </p>
        <p class="paragraph">
          »Miksi ette minua tervehdi?»
        </p>
        <p class="paragraph">
          »Minä tervehdin ainoastaan tuttaviani. Teitä minä en tunne», vastasi
          ylioppilas.
        </p>
        <p class="paragraph">
          »Ettekö tosiaan tunne minua!» kysyi v. Kothen tiukasti katsoen häntä
          silmiin.
        </p>
        <p class="paragraph">
          Ylioppilas muutti kasvonsa iloisiksi, levitti kätensä ikäänkuin syleilyä
          varten ja huudahti: »Eihän vain liene setä Stroganoff tullut Pietarista
          täällä Helsingissä käymään?»
        </p>
        <p class="paragraph">
          Par. v. Kothen väisti hänen ivallista syleilyänsä ja sanoi:
        </p>
        <p class="paragraph">
          »Minä olen yliopiston kansleri.»
        </p>
        <p class="paragraph">
          »Anteeksi, kaikin mokomin, minä en vähääkään aavistanut, että Teidän
          Keisarillinen Korkeutenne oli Helsingissä!»
        </p>
        <p class="paragraph">
          (Yliopiston kansleri oli näet Hänen Keisarillinen Korkeutensa
          Perintöruhtinas, mutta parooni v. K. oli v. t. sijaiskansleri).
        </p>
        <p class="paragraph">
          »En minä ole mikään keisarillinen korkeus. Minä olen parooni von Kothen.»
        </p>
        <p class="paragraph">
          »Vai se te olettekin», vastasi ylioppilas, käänsi selkänsä ja meni tiehensä.
        </p>
        <p class="paragraph">
          Tämän herran pokkuroimisesta olimme me, 1873:n vuoden ylioppilaat, päässeet
          jo vapaiksi, sillä hän oli saanut virkalomaa hoitaaksensa terveyttään
          ulkomailla ja sen jälkeen hänelle lähetettiin virkaerokin.
        </p>
        <p class="paragraph">
          Ennen vuotta 1873 oli hämäläisen osakunnan inspehtorina ollut jumaluusopin
          professori <i>Antero Vilhelm Ingman</i> ja kuraattorina maisteri <i>Antti
          Törneroos</i>, joka runoilijana käytti nimeä <i>Tuokko</i>. Näiden herrojen
          aikana oli elämä osakunnassa ollut hyvin yksitoikkoista ja vähän
          hyödyttävää. Silloin sanottiin tapahtuneen sen <i>»hämäläisten
          kaappijutun»</i>, jolla myöhempinä vuosina hämäläisiä kiusoiteltiin.
        </p>
        <p class="paragraph">
          Menemättä takuuseen siitä, onko juttu aivan oikein minulle kerrottu, esitän
          sen kuitenkin tässä semmoisena kuin olen kuullut.
        </p>
        <p class="paragraph">
          Hämäläinen osakunta istuu »orkuksessa» s. o. vanhan ylioppilastalon
          maakerroksessa, Heikinkadun puoleisessa päässä, viikkokokouksessa. Ei ollut
          sattunut mitään merkittävämpiä tapahtumia, jotka olisivat antaneet aihetta
          toimenpiteisiin. Viikon kuluessa oli osakunnalle saapunut joitakuita
          kirjallisia tiedonantoja, ja kuraattori katselee papereita, mihin hän ne
          panisi talteen. Hetkisen kestää vaitiolo.
        </p>
        <p class="paragraph">
          Viimein joku on arvannut kuraattorin ajatukset ja lausuu:
        </p>
        <p class="paragraph">
          »Minä ehdotan, että osakunta ostaisi kaapin.»
        </p>
        <p class="paragraph">
          »Hm!» tuumi toinen. »Minä kannatan edellisen puhujan mielipidettä, että
          osakunta ostaisi kaapin.»
        </p>
        <p class="paragraph">
          »Jaahah!» arvelee kuraattorikin. »Mikä on osakunnan mielipide asiasta?
          Ostetaanko kaappi?»
        </p>
        <p class="paragraph">
          »Ostetaan vain kaappi!» kuuluu monelta eri taholta.
        </p>
        <p class="paragraph">
          »Minä pidän siis osakunnan yksimielisenä päätöksenä, että ostetaan kaappi.»
          Ja päätöksen vahvistukseksi kuraattori lyijykynällänsä lyödä napsauttaa
          pöytään.
        </p>
        <p class="paragraph">
          »Mutta mitä siihen kaappiin sitten pannaan?» kysyy joku, joka ei ollut
          arvannut kuraattorin ajatuksia.
        </p>
        <p class="paragraph">
          Ja siihen päättyy tämä hämäläisten ilvehtimiseen aihetta antanut
          kaappijuttu.
        </p>
        <p class="paragraph">
          Kun tärkeä kaapin ostamista koskeva asia oli ratkaistu eikä sattunut
          kenelläkään olemaan muita ehdotuksia, julisti kuraattori:
        </p>
        <p class="paragraph">
          »Kokous on Lopussa.»
        </p>
        <p class="paragraph">
          Lukija ottakoon huomioonsa, että edellisen lauseen viimeinen sana alkaa
          isolla kirjaimella. Tämä on ymmärrettävä siten, että viikkokokous oli
          päättynyt, mutta kokousta jatkettiin »Lopussa». Heikinpuiston varrella oli
          silloin pari kahvilaa, toisen nimi oli Alku, toisen Loppu. Ja kun
          keskustelut viikkokokouksessa olivat päättyneet, niin mentiin juttuja
          jatkamaan »Lopussa». Siellä ruvettiin »totisiksi miehiksi» s. o. totilasi
          tilattiin joka miehen eteen. Silloin ei vielä aavistettukaan kieltolakia,
          vaan totia, diminutiivimuodossa tuutingiksi nimitettyä, nautittiin seuran
          vuoksi sekä joskus ilman seuraakin <i>propter necessitatem et ad frigus
          depellendum</i>, kuten klassikot selittivät. (Tarpeen mukaan ja vilun
          karkoittamiseksi).
        </p>
        <p class="paragraph">
          Virolainen pirtu jo silloin tunnettiin, mutta sitä ei yleensä nautittu.
          Olihan kotimaista tehdastuotetta, joko täysin puhdistettua tai sokeroitua,
          kuminalla tai anisiöljyllä maustettua viinaa saatavana halvalla hinnalla,
          mutta ei sitäkään käytetty muulloin kuin ruokanaukkuna ennen ateriaa. Ja
          ettei ruokaryyppyä väärinkäytettäisi juopotteluun, teroitettiin muistiin
          vanhaa lakimiesten säätämää asetusta, jonka mukaan ryyppy oli lupa ottaa
          ainoastaan aterioimisen yhteydessä, vaikka tosin ruokalajin laatuun
          katsomatta:
        </p>
        <div class="quote">
          <p class="paragraph">
            § 1. Ware det enhwar strängeliga förbjudet att måltidssup taga på annan mat
            än fisk. (Ankarasti kielletään jokaiselta ruokaryypyn ottaminen muun ruuan
            kuin kalan mukana.)
          </p>
          <p class="paragraph">
            § 2. Den der icke fisk äter, kan dricke på grannens fisk. (Joka ei syö
            kalaa, ryypätköön naapurin kalan nojalla.)
          </p>
          <p class="paragraph">
            § 3. All mat är fisk, förutom ölost. (Kaikki ruoka paitsi olutjuusto on
            kalaa.)
          </p>
          <p class="paragraph">
            § 4. Nu äta alla ölost. Ware då ölost såsom fisk ansedd. (Jos kaikki syövät
            olutjuustoa, katsottakoon olutjuusto kalaksi.)
          </p>
        </div>
        <p class="paragraph">
          Viina oli siis rajoitettu aterian yhteyteen, muuten juotiin totia. Jos joku
          tahtoi tyyten jäädä Lopusta pois, niin siihen hänellä oli valta. Sen lisäksi
          on mainittava, että Lopulle kuuluva huoneisto oli pieni ja ahdas, johon
          mahtui vain vähän väkeä. Jos siellä sattui olemaan muita vapaamaanantain
          viettäjiä, niin sitä vähemmän sinne jäi tilaa hämäläisille.
        </p>
        <p class="paragraph">
          Olot olivat muuttuneet. Professori Ingman oli ruvennut raamattua
          suomentamaan eikä enää tahtonut aikaansa kuluttaa hämäläisen osakunnan
          viikkokokouksissa, vaan erosi inspehtorin toimesta. Tuossa
          raamatunkäännöksessä, jota hänen vihamiehensä moittivat »pilatuksi
          pipliaksi», väitettiin muuten — sivumennen sanoen — olevan fennomaniaa.
          Ingman oli näet ruvennut raamatun kieltä koristelemaan alkusoinnuilla
          Kalevalan ja Kantelettaren malliin. Eräs teoloogi moitti Salomonin Korkeassa
          Veisussa heprealaisen runouden liiallista suomalaiseen tyyliin
          sovittelemista, kun hän luki: »Laulanpa kuitenkin, kullalleni kuikuttelen»
          j. n. e. Vaikka heprealainen runo samoin kuin suomalainen käyttää
          alkusointuja, niin raamatun käännöksessä ei sellaista suomennosta suvaittu.
          Ja hämäläisen osakunnan entisen inspehtorin työ tuomittiin kelpaamattomaksi.
        </p>
        <p class="paragraph">
          Osakunta oli tyytymätön kuraattori Törneroosin tileihin. Kun näet osakunnan
          kassaa tarkastettiin, oli kuraattori hämillänsä, kun tilintarkastajat
          kysyivät, mihin rahat oli käytetty? Parempaa selitystä hän ei löytänyt kuin
          että ne oli käytetty »kaikenlaisiin tarpeisiin». Jätettyänsä kuraattorin
          toimen Tuokko (Törneroos) vainaja toimi ahkerana suomentajana.
          Runoilijalahjojansa hän käytti kauan Suomalaisen Oopperan hyödyksi.
          Kolmattakymmentä oopperaa hän suomensi ja niiden libretot eli runomuotoon
          käännetyt tekstikirjat ovat hänen työtään.
        </p>
        <p class="paragraph">
          Hämäläinen osakunta pyysi professori Ingmanin jälkeen saada <i>Sakari Joakim
          Cleven</i> inspehtoriksensa ja osakunnan iloksi pyyntö täytettiinkin.
          Kuraattoriksi valittiin dosentti <i>J. J. Frithiof Perander</i>. Näiden
          miesten johdolla osakunnan elämä oli hauskaa ja opettavaista. Pantiin
          toimeen keskusteluja ja pidettiin esitelmiä, milloin arvosteltiin entisiä ja
          nykyisiä kirjailijoita ja heidän tuotteitaan, milloin referoitiin uusia
          teoksia tai keksittiin väittelytilaisuuksia sellaisista aineista, mihin
          luultiin jokaisen pystyvän edes jotakin sanomaan. Sekä inspehtori että
          kuraattori ottivat vilkkaasti osaa keskusteluihin innostaen sillä tavoin
          osakunnan jäseniä. Nämä saivat rohkeutta käyttääksensä mikä runolahjojansa
          mikä novellinsepitystaipumuksiansa. Osakunnan sisäinen elämä oli tullut
          hauskaksi ja hyödylliseksi, ja se kasvatti miesten henkisiä kykyjä. Uno von
          Schrowe suomenteli runomittaan Petöfin unkarinkielisiä sekä muita runoja
          toisten maiden runokirjallisuudesta, Oskar Uotila teki samoin; molemmat
          kirjoittelivat myös itsenäisiä runoelmia; niin teki myös Paavo Cajander;
          Suomalainen (Samuli S.) laati novelleja, käänsi vieraskielistä
          kirjallisuutta ja luki käännöksistään ennen niiden julkaisemista makupaloja
          osakunnan nautittavaksi. Hämäläisen osakunnan kokouksissa ei ollut ikävä.
        </p>
        <p class="paragraph">
          Pitkiksi ajoiksi riitti keskusteluja kansantieteellisten keräysmatkojen
          toimeenpanemisesta eri osiin Hämettä, rahojen keräämisestä iltamien avulla
          uusien perustettavien suomenkielisten koulujen hyväksi ja muista sellaisista
          asioista. Uutta puuhaa tuli lisäksi, kun kansantieteelliset kokoelmat oli
          järjestetty museoksi ja ne lähetettiin Parisin näyttelyyn. Niistä koitui
          Suomen ylioppilaskunnalle suurta kunniaa: luvattiin iso kultamitali — vaikka
          mitalin lähettäminen jäikin lupaukseen.
        </p>
        <p class="paragraph">
          Hämäläiset olivat kuitenkin joutuneet uusmaalaisten ylioppilastoverien
          silmänkaiveeksi. Kun yhteisiä asioita käsiteltiin osakuntien kesken
          kirjallisesti pöytäkirjanotteilla ja hämäläinen osakunta lähetti otteen
          suomenkielisestä pöytäkirjastansa, niin uusmaalaiset eivät olleet sitä
          ymmärtävinänsä. Saimme kuulla, etteivät uusmaalaiset edes sallineet lukea
          julki heille saapuneita suomenkielisiä kirjelmiä. Ne pantiin pöydälle ja
          joka tahtoi, sai ne itseksensä lukea. Hämäläisen osakunnan viralliseksi
          kieleksi otettua suomenkieltä uusmaalaiset eivät tietenkään saaneet
          muutetuksi, mutta pyysivät saada pöytäkirjanotteista ruotsinkielisen
          käännöksen ja lupasivat omista pöytäkirjanotteistaan antaa hämäläisille
          suomalaiset käännökset.
        </p>
        <p class="paragraph">
          Hämäläinen osakunta valitti uusmaalaisten heikkoa suomenkielen taitoa,
          vaikka suomenkieltä oli osattava jo ylioppilastutkinnossa. Ruotsalaiset
          pöytäkirjankäännökset heille luvattiin antaa, mutta samalla heille
          vakuutettiin, että heidän ruotsinkieliset kirjelmänsä hämäläisessä
          osakunnassa kyllä ymmärretään suomentamattakin. Heidän ei tarvinnut
          toimittaa suomennoksia hämäläisille.
        </p>
        <p class="paragraph">
          Tämä vastaus luultavasti suututti herroja uusmaalaisia, koska he pian sen
          jälkeen osoittivat närkästystään sillä tavoin, että omassa
          viikkokokouksessaan raahasivat kokoussaliin pakkalaatikon, joka oli täynnä
          vanhoja saappaita. Laatikko kaadettiin kumoon ja joku läsnäolijoista
          viittasi saappaisiin sanoen tässä esittävänsä hämäläisen osakunnan. Tuon
          tempun sukkeluus oli siinä, että ruotsalainen stövel-sana (saapas) merkitsee
          myöskin samaa kuin tolvana.
        </p>
        <p class="paragraph">
          Tuollainen salaisuudessa osoitettu solvaus ei vähääkään hämäläisiä
          ärsyttänyt. Olimme niin paatuneita, ettemme uusmaalaisia varsin suuressa
          arvossa pitäneet emmekä liioin heidän solvauksiansa.
        </p>
      </div>
      <div class="chapter">
        <h2>Suuret naukujaiset Helsingissä</h2>
        <p class="paragraph">
          Joka on lukenut Vänrikki Stoolin Tarinat, hän myöskin muistaa, miten
          Runeberg kertoo Vänrikistä:
        </p>
        <div class="verse"><p>
        »Mä istuin olkivuoteellen,<br>
        hän alkoi Dunckerista<br>
        sanella töistä urhojen<br>
        ja Malmi-kapteenista.»<br>
        </p></div>
        <p class="paragraph">
          Tuo kapteeni Kaarle Vilhelm Malm, jonka nimen ympärille Runeberg on valanut
          haihtumattoman sankariloisteen, palveli sitten, Suomen jouduttua Venäjän
          yhteyteen, everstiluutnantiksi ylennettynä Suomen sotaväessä. Vanhoilla
          päivillään hän sairastui ja joutui mielenvikaan; kuoli Joroisissa vuonna
          1826.
        </p>
        <p class="paragraph">
          Arvatenkin on Malmin kuolinpesä ollut vähävarainen, koska hänen haudallensa
          oli pantu vain vähäpätöinen hautakivi osoittamaan, missä sankari oli saanut
          viimeisen leposijansa. Kun myöhemmin Vänrikki Stoolin Tarinat olivat
          ilmestyneet ja sytyttäneet isänmaallisen innostuksen ohessa myös harrasta
          kunnioitusta Vänrikki Stoolin sankareita ja heidän muistoansa kohtaan, niin
          eräs henkilö, joka rikkaruohojen ja taajoiksi kasvaneiden pensasten joukosta
          oli löytänyt everstiluutnantti Malmin unhotetun hautakiven, kirjoitti siitä
          sanomalehtiin ehdottaen, että pantaisiin toimeen yleinen rahankeräys ja
          kerätyillä varoilla kustannettaisiin huomattavampi hautapatsas, joka olisi
          kansallissankarin arvon mukainen.
        </p>
        <p class="paragraph">
          Tämä ehdotus suututti silloista venäjänkielen professoria <i>Arvid Frithiof
          Nordqvistia</i> eikä tämä pitänyt närkästystään salassa, vaan julkaisi
          ehdotusta vastaan kirjoituksen, joka pahasti loukkasi vainajan,
          everstiluutnantti Malmin, muistoa. Nordqvist selitti, ettei Malm ansainnut
          sitä kunniaa, että hänelle teetettäisiin kansalliskeräyksellä kootuilla
          varoilla muistopatsas, vieläpä hän julkeni väittää, että koko ehdotus
          muistopatsaan hankkimisesta oli tehty ainoastaan vihamielisyydestä Venäjää
          kohtaan.
        </p>
        <p class="paragraph">
          Professori Nordqvistin kirjoitus julkaistiin kevättalvella 1871 ja herätti
          suuttumuksen myrskyn kaikissa, jotka sen lukivat. Maaseudullakin vanhat,
          vakavat miehet tulisella närkästyksellä kummastelivat, että Suomen
          pääkaupungissa ilmestyvä sanomalehti oli suostunut palstoillansa
          julkaisemaan tuollaisen tekeleen, joka loukkasi jokaista, joka antaa arvoa
          isänmaan puolesta taistelleen soturin muistolle. Kun Nordqvist
          kirjoituksessaan vielä korosti sitä seikkaa, että everstiluutnantti Malm
          ikänsä lopulla oli mielenvikainen eikä senkään vuoksi muka ansainnut
          muistamista, saati kunnioittamista, niin useimmat, jotka kirjoituksen
          lukivat, pitivät sitä raakana ilkeämielisyytenä ja sitä paitsi matelemisena.
          Enimmän kaikista olivat tuosta kirjoituksesta suutuksissaan ylioppilaat.
        </p>
        <p class="paragraph">
          Yliopiston nuoremmat kansalaiset keskustelivat asiasta ja neuvottelivat
          närkästyneinä siitä, miten parhaiten toisivat julki professori Nordqvistille
          suuttumuksensa ja ylenkatseensa sellaista ajatustapaa ja menettelyä kohtaan,
          joka ilmeni hänen häväistyskirjoituksessaan jo kauan sitten tuonen tuville
          siirtyneen uljaan suomalaisen sotilaan muistosta. Useamman kerran
          kokoontuivat ylioppilaat asiasta neuvottelemaan ja lopulta päätettiin, että
          professori Nordqvistille oli pidettävä suuret kissannaukujaiset.
        </p>
        <p class="paragraph">
          Hänen asuntonsa oli Itäisen Heikinkadun varrella talossa n:o 5. Naukujaisia
          valmistettaessa oli ajateltu, ettei viattomain ihmisten yörauhaa ylen
          pahasti häirittäisi, ja sen vuoksi toimitettiin sana samassa talossa
          asuville muille perheille, että seuraavana yönä tapahtuu levottomuutta, ja
          että senvuoksi, jos perheessä olisi sairaita tai muita heikkoja henkilöitä,
          olisi parasta tällä kertaa siirtää heidän makuuvuoteensa pois kadun puolelta
          johonkin pihanpuoleiseen huoneeseen. Naukujaisretkelle lähteneet
          varustautuivat edeltäkäsin niin, että heillä oli taskuissa venäläistä
          kuparirahaa, ja kuka ei ollut sellaista saanut, hänellä oli hankittu
          savikukkoja. Monenlaiset pahaa ääntä aikaansaavat rämistimet, isot pellit,
          kellot, torvet ja vihellyspillit olivat mielenosoittajain muina
          varustuksina.
        </p>
        <p class="paragraph">
          Puolen yön tienoissa tulivat ylioppilaat Nordqvistin asunnon edustalle ja
          ikäänkuin pitääkseen serenaadia alkoivat laulaa. Heti kun professorin
          ikkunaan ilmestyi tuli, katkesi laulu ja alkoi mitä kamalin melu.
          Vihellettiin vihellyspilleillä, puhallettiin savikukkoihin, paukuteltiin
          peltiä ja matkittiin jos mitäkin ääniä. Joku oli tuonut mukanaan messinkisen
          bassotorven ja puhalsi siihen, niin että kaupunki raikui. Toinen puhalsi
          huilun suukappaleeseen ja sai siitä läpi luiden vihlaisevia ääniä. Meteliä
          kesti kauan ja kun jokunen poliisi yritti palauttaa järjestystä, niin hänet
          pakotettiin selkäsaunan uhalla pysymään hiljaa alallansa. Taskuissa mukana
          olleet venäläiset kuparirahat viskattiin professori Nordqvistin ikkunoista
          sisään ja kun ne loppuivat, niin savikukot seurasivat jäljessä.
        </p>
        <p class="paragraph">
          Professori Nordqvistin asunnossa ei jäänyt eheäksi ainoatakaan ikkunalasia.
          Joku helsinkiläinen, joka oli nähnyt, millä aseilla lasit rikottiin, oli
          kokkapuheena sanonut, ettei hän ollut koskaan tiennyt savikukon osaavan
          lentää, mutta nyt hän sen oli nähnyt omin silmin.
        </p>
        <p class="paragraph">
          Metelin aikana oli metelöitseviin ylioppilaisiin liittynyt myös joukko
          katupoikia ja muuta joutoväkeä, jotka tahtoivat olla osallisina siinä
          ilossa. Kun heillä ei ollut varustettuna kuparirahaa eikä savikukkoja, niin
          he kiskoivat irti katukiviä, joita käyttivät heittoaseina.
        </p>
        <p class="paragraph">
          Yliopiston nuoriso oli ryhtynyt rankaisemaan professoria urhoollisen
          soturivainajan muiston häpäisemisestä. Vaikka ei ole ollut tapana, että
          nuoriso ryhtyy opettajiansa rankaisemaan, ja vaikka sellaista aina on
          paheksittu, niin tällä kertaa oli yleinen mielipide professori Nordqvistia
          vastaan. Vuosikausia jälkeenkinpäin muisteltiin »Nordqvistin
          kissannaukujaisia» eikä kukaan häntä ottanut puolustaaksensa, vaan jokainen
          katsoi hänen ansainneen sellaisen häväistyksen.
        </p>
        <p class="paragraph">
          Mutta asia ei tietysti siihen päättynyt. Yliopiston hallitus ei voinut
          jättää nuorisoa rankaisematta sellaisen järjestysrikoksen tähden. Ja
          professori Nordqvist myös vaati ankaraa rangaistusta ja hyvitystä itselleen.
        </p>
        <p class="paragraph">
          Kurinpitotoimikunta asetettiin ja ylioppilaskunnan jäsenet kutsuttiin
          yliopiston rehtorin kuulusteltaviksi. Kun ei yksikään syyllinen kieltänyt
          osallisuuttaan ja heitä oli useita kymmeniä, niin rehtori asetti esille
          paperiarkin, johon kehoitettiin jokaista syyllistä merkitsemään nimensä.
          Kaikki tekivät niin, mutta listalle tuli sellaisiakin nimiä, joiden
          omistajat lisäsivät huomautuksen, etteivät he ikävä kyllä olleet
          tilaisuudessa ottamaan osaa mielenosoitukseen professori Nordqvistia
          vastaan, mutta hyväksyivät sen täydellisesti ja ilmoittivat asettuvansa
          syyllisten puolelle. Näin kertyi syyllisten listalle nimiä noin 80—90.
        </p>
        <p class="paragraph">
          Toinenkin paperiarkki pantiin esille, johon niiden piti merkitä nimensä,
          ketkä <i>eivät olleet ottaneet osaa</i> noihin naukujaisiin. Siihen listaan
          kirjoitti nimensä ainoastaan kaksi ylioppilasta. He saivat osaksensa
          toveriensa halveksuvan ylenkatseen ja lisäksi liikanimen »Slusken N:o I» ja
          »Slusken N:o II».
        </p>
        <p class="paragraph">
          Rangaistustoimet meteliin osallisia ylioppilaita vastaan olivat sangen
          ankarat. Kaikki he erotettiin yliopistosta kuka lyhyemmäksi kuka pitemmäksi
          ajaksi, lukukaudeksi tai pariksi, sen mukaan, kuinka suureksi kunkin
          syyllisyys oli arvosteltu. Toisenlainen oli se arvostelu, minkä pojat saivat
          vanhempainsa puolelta. Useimmat isät hyväksyivät poikain käytöksen, jopa
          niinkin täydellisesti, että kun esim. tohtori V. S. Schildt Jyväskylässä
          kuuli, että hänen vanhempi poikansa oli ollut mukana noissa naukujaisissa ja
          saanut siitä rangaistuksen, oli hän lausunut, että hän olisi häpeissään, jos
          poika olisi jättäytynyt pois sellaisesta tilaisuudesta.
        </p>
        <p class="paragraph">
          Rangaistus, joka seurasi professori Nordqvistille pidetyistä naukujaisista,
          ei rajoittunut ainoastaan osanottajien erottamiseen yliopistosta, vaan
          niitäkin ylioppilaita, jotka eivät siihen olleet ottaneet osaa, rangaistiin
          siten, että kaikilta ylioppilasosakunnilta kiellettiin oikeus käyttää
          osakuntien lippuja. Jokaisella osakunnalla, lukuunottamatta hämäläistä,
          samoin kuin ylioppilaskunnalla kokonaisuudessaan ja sen laulukunnalla oli
          silloin oma lippunsa. Professori Nordqvistin väite, että häntä kohdannut
          häväistys oli tapahtunut valtiollisista syistä, että ylioppilaat olivat
          tahtoneet sentähden häntä häväistä, että hän oli venäjänkielen opettaja,
          saattoi Suomen yliopiston valtiollisen epäluulon alaiseksi Venäjän hovin
          silmissä. Muistettava on myös, että keisari Aleksanteri II jo
          perintöruhtinaana oli nähnyt Suomen ylioppilasten puolelta sellaista
          käytöstä, jonka voi selittää itsepäiseksi juonitteluksi.
        </p>
        <p class="paragraph">
          Perintöruhtinaana ollessaan oli Aleksanteri II osoittautunut hyvinkin
          vapaamieliseksi, mutta kun Nordqvistin naukujaisten johdosta pidetyssä
          tutkinnossa ainoastaan kaksi ylioppilasta oli merkinnyt nimensä naukujaisten
          paheksujain luetteloon, niin sitä kaiketi pidettiin mielenosoituksena
          Venäjää vastaan ja niin saivat kaikki Helsingin yliopiston jäsenet
          rangaistukseksi tuon lippujen käyttämiskiellon.
        </p>
        <p class="paragraph">
          Joitakuita vuosia myöhemmin yritettiin saada kielto peruutetuksi, kun
          luultiin keisarin jo leppyneen, mutta kun ministerivaltiosihteeri oli asian
          ottanut puheeksi, oli keisari jyrkästi vastannut:
        </p>
        <p class="paragraph">
          »Keine Rede mehr davon.» (Ei puhettakaan siitä enää.)
        </p>
        <p class="paragraph">
          Ylioppilaskunnan, laulukunnan ja eri osakuntien lippujen käyttäminen pysyi
          kiellettynä keisari Aleksanteri II:n hallituksen loppuun asti ja kielto
          peruutettiin vasta vuonna 1885, kun keisari Aleksanteri III kesällä kävi
          Helsingissä.
        </p>
        <p class="paragraph">
          Ylioppilaat, jotka olivat Helsingissä Nordqvistin naukujaisten aikana,
          tiesivät, ettei syynä niihin ollut mikään muu kuin everstiluutnantti Malmin
          muiston häpäiseminen. Sen vuoksi tuntui ylioppilasosakuntain lippujen kielto
          heidän mielestään ansaitsemattomalta rangaistukselta. Eihän noissa
          naukujaisissa ollut mukana kuin kymmenes osa ylioppilaskunnasta ja vaikka
          jokainen rehellisesti ilmoitti syyllisyytensä, niin kaikkia kuitenkin
          rangaistiin. Se oli kohtuuttomuuta, joka koski arkaan kohtaan. Sillä noihin
          lippuihin kohdistuivat monet rakkaat muistot. Kotoseudun ihmiset, isät,
          äidit, siskot ja muut sukulaiset olivat liput teettäneet ja lahjoittaneet ei
          sotilastarkoituksiin, vaan ainoastaan juhlatilaisuuksissa käytettäviksi. Kun
          tämä kiellettiin, niin ei ole kumma jos mielet katkeroituivat. Epäiltiin,
          että kun kerran yliopistonopettajien joukossa saattoi löytyä henkilö, joka
          oman häpeämättömän käytöksensä puolustukseksi julkeni saattaa syytöksillään
          koko yliopiston nuorison venäläisten silmissä valtiollisten epäilyksien
          alaiseksi, ja aikaansai lippujen käytön kieltämisen, niin ei ollut mitään
          takeita siitä, ettei joku venäläinen poliisimies tulisi takavarikoimaan
          ylioppilaitten lippuja jonkun karsasmielisen viranomaisen käskystä.
        </p>
        <p class="paragraph">
          Liput laatikkoinensa ja tankoinensa sentähden kätkettiin
          ylioppilaskirjastoon eikä niiden säilytyspaikasta ollut tietoa muilla kuin
          taloudenhoitajalla, kirjastonhoitajalla ja kirjaston amanuensseilla.
          Toivottiin parempia aikoja, jolloin venäläinen mielivalta loppuisi ja
          aiheettomat epäluulot haihtuisivat.
        </p>
      </div>
      <div class="chapter">
        <h2>Hämäläisen osakunnan lippu</h2>
        <p class="paragraph">
          Palvellessani amanuenssina ylioppilaskirjastossa olin tilaisuudessa näkemään
          kirjastossa säilytetyt eri osakuntien liput ja ihailin niiden hienoutta;
          mutta vaikka niitä lippuja silloin ei saanut käyttää julkisesti muualla kuin
          koristeena huoneenseinällä kerran vuodessa osakunnan vuosijuhlassa, niin
          kuitenkin hämäläisen osakunnan jäsenenä tunsin alakuloista mielipahaa siitä,
          ettei hämäläisillä lippua ollut lainkaan.
        </p>
        <p class="paragraph">
          Muistui mieleeni, ettei hämäläisiä ylioppilaita sopinut moittia vähemmästä
          huomaavaisuudesta ja kohteliaisuudesta kotipuolen naispuolista väestöä
          kohtaan, kuin muiden osakuntain puolelta oli nähty. Olihan äskettäin
          tapahtunut, että kun useita tunnettuja neitosia oli Jyväskylästä samalla
          kertaa Helsingissä käymässä, niin hämäläiset panivat toimeen iltaman, johon
          kutsuttiin kaikki hämäläiset neitoset, mitkä vain sillä kertaa Helsingissä
          tavattiin ja lienee niitä kutsuttu lisää Hämeenlinnasta ja Tampereelta.
          Tyttöjä huvitti teatteriravintolan yläsalissa vietetty iltama ja kotipuolen
          henki, joka siellä vallitsi, kun lisäksi melkein kaikki vieraat tunsivat
          suurimman osan osanottajista kotipuolensa nuorisoksi, ja tietysti sekin oli
          neitosista hauskaa, kun tiesivät, että tämä huvitilaisuus oli toimeenpantu
          juuri heidän hauskuudekseen.
        </p>
        <p class="paragraph">
          Alkupuolella vuotta 1877 olin rahattomuuden tähden poissa yliopistosta ja
          mielihyvällä vastaanotin Jyväskylän lyseon rehtorin K. H. Kahelinin
          tarjoaman tilaisuuden tulla lyseoon väliaikaiseksi opettajaksi, kun maisteri
          F. W. Boucht oli kuollut ja tähän asti sijaisena toiminut maisteri oli
          lähtenyt Helsinkiin lukujansa jatkamaan. Rehtori ei keskellä lukukautta
          onnistunut heti saamaan toista viransijaista ja oli tyytyväinen kun sai
          minut, vaikka olin vain ylioppilas.
        </p>
        <p class="paragraph">
          Jyväskylän lyseolla ei silloin ollut huomattavia stipendivaroja, niin että
          ne ylimmän luokan oppilaat, jotka olivat saaneet päästötodistuksen koulusta,
          saivat tavallisesti omin apuinensa lähteä Helsinkiin ylioppilastutkintoa
          suorittamaan. Jyväskylän kaupungin asukkaitten keskuudessa oli kuitenkin
          kehittynyt tavaksi, että joka kevät kerättiin arpajaisten avulla varoja,
          jotta voitiin köyhiä ylioppilaskokelaita avustaa heidän ensimmäisellä
          matkallaan yliopistokaupunkiin valkoista lakkia saamaan.
        </p>
        <p class="paragraph">
          Samaa tarkoitusta varten pidettiin taas arpajaiset keväällä 1877 ja
          arpajaistoimikuntaan valittuna jouduin keskusteluihin silloisen
          piirustuksenopettajattaren, neiti <i>Hilda Söderströmin</i> kanssa.
        </p>
        <p class="paragraph">
          Kun olimme järjestäneet lahjoitetut arpajaisvoitot, lausuin iloni siitä,
          että kaupunkilaiset jälleen olivat näin runsaasti lahjoillansa muistaneet
          köyhiä poikia, jotka pyrkivät opintielle. Arvattavasti näistäkin pojista
          tulisi hämäläisen osakunnan ylioppilaita. Miten tuntuvaan tarpeeseen nytkin
          arpajaisten kautta saatavat rahat tulevat, sen tiesin kyllä omasta
          kokemuksesta, sillä kun minä vuonna 1873 Jyväskylässä olin saanut koulusta
          päästötodistuksen, niin isäni varoista ei riittänyt enempää kuin
          neljäkymmentä markkaa minulle matkarahoiksi. Sen lisäksi sain verkaisen
          juhlapuvun ja matka-arkun. Kun silloin lisäksi sain Jyväskylän
          kaupunkilaisten arpajaisilla kokoamista varoista koko sata markkaa, niin
          olin mielestäni suureen aarteen omistaja enkä tosiaankaan ollut eläessäni
          koskaan omistanut näin suurta rahasummaa. Kyllä silloin kelpasi lähteä
          Helsinkiin ylioppilastutkintoa suorittamaan. Vielä vuosikausia jälkeenpäin
          tunsin kiitollisuutta niitä Jyväskylän asukkaita kohtaan, jotka silloin
          olivat minuakin auttaneet niinkuin monia muita. Ilman tätä apua olisin
          tuskin päässyt yliopistossa lukuja jatkamaan, sillä eipä isän varat
          riittäneet nytkään paremmin kuin ennen; köyhällä pojalla ei ollut uskallusta
          tehdä velkaa, jos joku olisi rahaa lainaksi antanutkin, ja ketä olisi
          rohjennut pyytää takausmieheksi, kun ei ollut mitään tarjottavaa
          takausmiehelle vakuudeksi?
        </p>
        <p class="paragraph">
          Kyllä vain monella hämäläisellä ylioppilaalla on syytä kiitollisuudella
          muistella kotikaupungin asukkaita.
        </p>
        <p class="paragraph">
          Neiti Söderström hymyili tyytyväisenä tästä tunnustuksesta, sillä hän ei
          ollut ensi kertaa tällaisissa arpajaispuuhissa. Saatuani tästä lisää
          rohkeutta uskalsin mainita, että hämäläiset ylioppilaat kuitenkin tuntevat
          ikävää kaipausta ja odottavat apua kotipuolen väeltä.
        </p>
        <p class="paragraph">
          »No, mitä apua osakunta kokonaisuudessaan tarvitsee?» kysyi neiti
          Söderström.
        </p>
        <p class="paragraph">
          »Hämäläisellä osakunnalla ei ole vielä omaa lippua.»
        </p>
        <p class="paragraph">
          »Milloista lippua?»
        </p>
        <p class="paragraph">
          »Näettekös, hyvä neiti, kun joku ylioppilasosakunta viettää vuosijuhlaansa,
          niin silloin käytetään osakunnan lippua kaunistamassa juhlasalia, jotta
          juhlassa olisi oikein kotiseudun tunnelma. Hämäläinen osakunta viettää
          vuosijuhlaansa 1. lokakuuta, jona päivänä ensimmäinen suomenkielinen
          alkeiskoulu Jyväskylässä vuonna 1858 avattiin. Länsisuomalaiset viettävät
          vuosijuhlaansa 26. maaliskuuta, jona päivänä Turun akatemian perustuskirja
          annettiin. Pohjolainen osakunta viettää vuosijuhlaansa 9. marraskuuta,
          Henrik Gabriel Porthanin syntymäpäivänä. Savokarjalaisella osakunnalla on
          vuosijuhlansa 28. helmikuuta, jona päivänä Kalevalan ensimmäinen laitos
          valmistui. Uusmaalaiset viettävät vuosijuhlansa huhtikuun 9. päivänä, joka
          on sekä Mikael Agricolan kuolinpäivä että Elias Lönnrotin syntymäpäivä. Ja
          viipurilaisella osakunnalla on vuosijuhlansa 5. maaliskuuta, jona päivänä
          Viipurin läänin ja muun Suomen jälleenyhdistämistä varten asetettu
          järjestyskomitea ensi kerran kokoontui.
        </p>
        <p class="paragraph">
          Kullakin osakunnalla on siis vuosijuhlansa jonakin sellaisena päivänä, joka
          on lukukauden ajalla ja jolla on tärkeämpi merkitys kunkin osakunnan
          kotiseudun elämässä.»
        </p>
        <p class="paragraph">
          »Te sanotte, että uusmaalainen osakunta vuosijuhlassaan kunnioittaa Mikael
          Agricolaa ja Elias Lönnrotia. Agricola oli ensimmäinen, joka
          kirjallisuudessa otti käytäntöön suomenkielen ja Lönnrot on pidettävä Suomen
          suurmiehenä työnsä vuoksi suomenkielen kehittäjänä. Ajatelkaa vain
          Kalevalaa, Kanteletarta, Sananlaskuja, Arvoituksia, Loitsurunoja, suurta
          Suomalaista sanakirjaa ja mitä kaikkea Lönnrot on tehnyt. Kaikki on tehty
          suomenkielen kehittämiseksi ja kohottamiseksi. Mutta uusmaalaisethan
          kuuluvat yleensä ylenkatsovan suomenkieltä niin, etteivät tahdo sitä kuulla
          eivätkä oppia. Kuinka he sitten näiden miesten kunniaksi pitävät
          vuosijuhlansa?»
        </p>
        <p class="paragraph">
          »Hm, niin nähkääs, Agricola oli kotoisin Pernajasta Uudeltamaalta ja
          Sammatissa syntynyt Lönnrot luullakseni oli aikoinaan uusmaalaisen osakunnan
          jäsen. Molempain elämäntyö on tuottanut katoamattoman kunnian ja maineen
          heille kummallekin. Lönnrotia mainitaan yli koko sivistyneen maailman, missä
          Suomen kansan kansalliseepos tunnetaan. Voipihan sen käsittää, että herrat
          uusmaalaiset mielellään sillä ylpeilevät, että Lönnrot ja Agricola olivat
          heidän osakuntaansa kuuluvia, vaikka eivät uusmaalaiset itse pidä arvossa ja
          kunniassa suomenkieltä, jonka hyväksi nuo suurmiehet työskentelivät.»
        </p>
        <p class="paragraph">
          »Hm. Voi olla. Mutta minkälainen sen lipun pitäisi olla, joka olisi
          hämäläiselle osakunnalle asianmukainen?»
        </p>
        <p class="paragraph">
          »Muilla osakunnilla on lippuna sen maakunnan vaakuna, mistä osakunnan
          jäsenet ovat kotoisin. Länsisuomalaisilla on Ahvenanmaan, Varsinais-Suomen
          ja Satakunnan maakuntain vaakunakilvet yhdistettyinä. Pohjalaisen osakunnan
          lipussa on Pohjanmaan vaakuna, savokarjalaisen osakunnan lipussa Savon ja
          Karjalan vaakunat j.n.e. Asianmukaista olisi, että hämäläisen osakunnan
          lipussa olisi Hämeen maakunnan vaakuna ja sen yläpuolella herttuakunnan
          arvoa osoittava kruunu sekä ympärillä kotimaisista kasveista — esim.
          kuusista — tehty seppele.»
        </p>
        <p class="paragraph">
          »Selittäkää oikein tarkkaan yksityisseikkoja myöten minulle, miten muiden
          osakuntien liput ovat tehdyt, että siitä saisi käsityksen, millainen
          hämäläisten lipun tulisi olla.»
        </p>
        <p class="paragraph">
          »Muiden osakuntain liput ovat tehdyt parhaasta silkkikankaasta, joka on
          samannäköistä nurjalta ja oikealta puolelta. Väri kaikissa on puhtaasti
          valkoinen. Suuruusmitat ovat: korkeus noin kaksi kyynärää ja pituus noin
          kaksi kertaa korkeus. Lippu on ylt'ympäri reunustettu silkkisellä nyörillä
          siten, että nyörin molemmat päät ulottuvat lipun reunaa ulommaksi ja
          päättyvät kauniisiin tupsuihin. Nyörillä lippu sidotaan tankoon, jonka
          yläpäässä on kullattu lyyra, tietysti messingistä. Tupsut riippuvat
          vapaasti. Lipputangon yläpäästä pitkin tankoa lipun alareunaan asti on lippu
          hienommalla nyörillä kiinnitetty tankoon, ettei se heilu lepattamalla, kun
          on ainoastaan kahdesta kulmasta kiinnitettynä. Yläreunan ja alareunan
          keskivälille on ommeltuna maakunnan vaakuna, niin että kuva näkyy
          yhtäläisesti lipun kumpaiseltakin puolelta.»
        </p>
        <p class="paragraph">
          »Mutta minkälainen se Hämeen vaakuna sitten on?»
        </p>
        <p class="paragraph">
          »Se on tulipunaiselle pohjalle kuvattu kultainen ilveksen kuva, jonka
          yläpuolella on kolme hopeaista tähteä ja alapuolella kolme kultaista
          ruusua.»
        </p>
        <p class="paragraph">
          »Mitenkäs on mahdollista saada sellainen kuva valkoiselle silkkikankaalle
          niin, että lippu molemmin puolin vaatetta näkyy samanlaiselta?»
        </p>
        <p class="paragraph">
          »Vaakunakilven voisi tehdä tulipunaisesta sametista ja koristekuviot
          ompelemalla silkkilangalla.»
        </p>
        <p class="paragraph">
          Neiti Söderström oli tyytyväinen näihin selityksiin ja ystävällisesti
          hymyillen hän virkkoi, että sellaiseen lippuun tarvittavat aineet tulevat
          kalliiksi, ja että vaaditaan suurta taitoa, jotta lippu tulisi
          kunnolliseksi. Mutta hän lupasi myös kuulustella tuttaviltansa, minkä verran
          saataisiin varoja kootuksi lipun kustannuksiin.
        </p>
        <p class="paragraph">
          Keskustelumme päättyi tähän, ja asia vaipui hiljaisuuteen. Kului vuosikausia
          eikä siitä mitään kuulunut. Mutta asia oli kuitenkin joutunut hyviin käsiin.
          Neiti Söderström ryhtyi monien tuttaviensa kanssa valmistaviin puuhiin,
          jottei hämäläinen osakunta yksinänsä jäisi ilman lippua. Ensiksi oli
          hankittava rahaa. Lipun tuli olla koko Hämeen maakunnan lahjan, ja siksi
          piti rahankeräyksen tapahtua kaikissa Hämeen kaupungeissa. Jyväskylässä
          kasvanut neito Mimmi Pesonius oli naimisissa tohtori Werner Tavaststjernan
          kanssa ja asui Hämeenlinnassa. Hänelle kirjoitti neiti Söderström kehoittaen
          panemaan toimeen rahankeräyksen Hämeenlinnassa. Tamperelaisille tuttaville
          kirjoitettiin myös. Ja Jyväskylässä kerättiin rahoja uutterasti.
        </p>
        <p class="paragraph">
          Tamperelaisten puolelta saivat lipun puuhaajat runsasta ja ilomielin
          annettua avustusta, mutta Hämeenlinnan asukkaat olivat vastahakoisia
          raha-apua antamaan, vaikka tohtorinna Tavaststjerna koki tehdä parhaansa
          rahankeräyksessä. Hänelle oli vastattu, etteivät hämäläiset ylioppilaat
          ansainneet saada sellaista lahjaa, jota Jyväskylän ja Tampereen naiset
          puuhasivat.
        </p>
        <p class="paragraph">
          Hämeenlinnalaisten töykeä vastaus kummastutti ja loukkasi ei ainoastaan
          tohtorinna Tavaststjernaa, vaan myös toisia lipun puuhaajia. He eivät
          tunteneet syitä tuohon vastaukseen. Ymmärrettävä on, että kasvavien poikain
          kujeet usein kääntyvät moitittavaksi vallattomuudeksi etenkin, jos
          opettajien silmät eivät kylliksi ahkeraan valvo heidän käytöstään, ja
          varsinkin koulun ulkopuolella.
        </p>
        <p class="paragraph">
          Hämeenlinnan ruotsinkielisen kimnaasin entisistä oppilaista oli moni minulle
          hyvinkin tuttu toveri, ja keskustelujen kautta kuulin, että nämä veikot
          Hämeenlinnassa olivat usein tehneet sellaisia kepposia, joita kaupungin
          asukkaitten oli pakko paheksua. Olihan eräs Hämeenlinnan kauppias kerran
          teettänyt proomun tavarankuljetusta varten Vanajavedellä, ja kun se oli
          valmistunut, niin herrat kimnasistit houkuttelivat juomarahoilla kukin
          omasta kortteeritalosta avuksensa renkimiehet, ja saivat siten kokoon 60—70
          renkimiestä, joista jokainen oli ottanut mukaansa hevosen ja vahvoja köysiä,
          ja näiden avulla opiskeleva nuoriso yön pimeydessä raahasi rannalla olevasta
          telakasta pitkin koluisia kivikatuja tuon uuden proomun keskelle
          kauppatoria. Heitä huvitti suuresti, kun kaupunkilaiset seuraavana päivänä
          kummastelivat, millä ihmeellä tuo proomu yöllä oli torille ilmestynyt.
          Proomu oli sitä väkivaltaisesti kuljetettaessa kivikkotietä pitkin pahasti
          kolhiintunut, mutta se ei poikia yhtään surettanut eikä myöskään proomun
          omistajan kulungit, kun tämä sai vedättää vahingoittuneen aluksen takaisin
          telakalle korjattavaksi.
        </p>
        <p class="paragraph">
          Usein kuulin toverien kerskailevan, miten he Hämeenlinnassa pitivät lystiä
          nostamalla talojen portteja saranoiltaan ja kuljettamalla ne matkojen
          päähän, tai ylpeilivät vielä rumemmista ansioista, joihin oli sekaantunut
          joku heidän silloisista opettajistaankin. Sen vuoksi oli luullakseni Hämeen
          nuorison yhteisesti kärsittäväksi tullut se moite, jonka hämeenlinnalaiset
          heistä lausuivat. Ruotsalainen kimnaasi vähitellen lakkautettiin, ja sijaan
          tuli sittemmin uusi koulu ja uudet opettajat tuoden mukanansa uudet
          tavatkin.
        </p>
        <p class="paragraph">
          Kun Hämeen lippua varten tarpeelliset varat oli saatu kootuksi ja aineet oli
          ostettu, oli neiti Söderström myös tehnyt tarpeellisen piirustuksen ja sen
          jälkeen alkoi Hämeen neitosten keskuudessa salaperäinen työ, jota ei saanut
          ilmaista varsinkaan hämäläisille ylioppilaille. Ryhdyttiin näet lippua
          neulomaan. Lipussa ei saanut olla mitään nurjaa puolta, vaan molemmat puolet
          piti olla oikeita ja kumpaisellekin puolelle vaatetta asettui taitava
          neulankäyttäjä. Samalla neulalla ompeli kaksi neitoa, toinen oikealla toinen
          vasemmalla puolella, pystyssä olevaa vaatetta ja kumpikin piti vaarin, ettei
          olisi tullut virhettä. Se oli hidasta tehtävää ja huolellisesti sitä
          tehtiin, ettei työ saanut vähääkään tuhrautua.
        </p>
        <p class="paragraph">
          Lippu ja siihen kuuluva kaunis tanko valmistui viimein ja lähetettiin
          Helsinkiin. Hämeen neitosten ja rouvain asiamiehenä ilmoitti osakuntalainen,
          tohtori Rikhard Danielson, että hämäläiselle osakunnalle oli maaseudulta
          lähetetty lahja, joka hänen oli jätettävä osakunnalle, ja hän pyysi
          sentähden osakuntaa miehissä kokoontumaan ylioppilastalon musiikkisaliin.
        </p>
        <p class="paragraph">
          Hämäläisen osakunnan kuraattorina oli silloin lääketieteen lisensiaatti
          Aksel Granfelt ja hän toimittikin nopeasti kutsun kaikille hämäläisille,
          joista suurin osa ei osannut arvata, mistä oli kysymys, vaikka muutamat
          olivat huhupuheiden kautta kuulleet, että osakunta saa lipun.
        </p>
        <p class="paragraph">
          Oli kevätlukukausi v. 1882, mutta päivämäärää en muista, jolloin osakunta
          kokoontui musiikkisaliin ja sinne tuli myös heti tohtori Danielson ja hänen
          kanssaan osakuntalainen Ernst Hagfors kantaen uuden uutukaista, kaunista,
          Hämeen vaakunalla varustettua lippua, joka asetettiin levitettynä näkyviin
          kaikkien ihailtavaksi.
        </p>
        <p class="paragraph">
          Kauniissa puheessa, jonka tohtori Danielson silloin piti osakunnalle, lausui
          hän Hämeen naisten tervehdyksen kotiseudun opiskelevalle nuorisolle ja
          luovutti osakunnalle naisten nimessä lahjan, jonka puhtaat värit —, sanoi
          hän, — kehoittivat Hämeen nuorisoa aina etsimään puhtaita ihanteita ja
          nähdessään Hämeen vaakunan aina muistamaan armasta kotiseutua, joka sitä
          varten poikansa kasvattaa, että he muistaisivat, mitä ovat velvolliset
          tekemään valon ja sivistyksen palvelijoina isänmaan ja kotiseudun hyväksi.
        </p>
        <p class="paragraph">
          Sitten astui esiin osakunnan kuraattori, tohtori Granfelt, lausuen lämpimät
          kiitokset lahjan valmistajille ja lahjoittajille, ja osakunnan nimessä hän
          vastaanotti lahjan, joka hänen sanojensa mukaan oli aina pysyvä
          kallisarvoisena hämäläisille sitä suuremmalla syyllä, kun se muistutti
          kotiseutua ja sen asukkaita.
        </p>
        <p class="paragraph">
          Hämäläisen osakunnan lippu oli nyt virallisesti osakunnalle luovutettu ja
          virallisesti vastaanotettu. Monelle tämä tilaisuus tuli edeltäpäin
          arvaamattomana yllätyksenä eikä tätä tilaisuutta varten ollut laadittu
          mitään ohjelmaa. Kuraattori ei ollut mikään kaunopuhuja ja sen vuoksi hänen
          puheensakin, johon hän ei ollut tietänyt edeltäkäsin valmistautua, oli lyhyt
          ja asiallinen, sillä Granfelt oli enemmän käytännön kuin tunteen mies. Hänen
          virallisen puheensa jälkeen seurasi kiusallinen äänettömyys ja läsnäolevien
          kasvoista näkyi, että he odottivat vielä jotakin jatkoa.
        </p>
        <p class="paragraph">
          Omasta mielestäni puuttui tällä kertaa ohjelmasta vielä tärkeä osa,
          nimittäin, puhe Hämeen naisten kunniaksi. Vaikka heitä ei tässä
          tilaisuudessa ollut ketään läsnä, niin heitä ja heidän hiljaisuudessa
          tekemää työtänsä ei nyt saanut äänettömyydellä sivuuttaa. Ja kun ei muita
          puhujia ilmestynyt, niin astuin esiin korottaen ääneni ja lausuen:
        </p>
        <p class="paragraph">
          »Hyvät herrat osakuntalaiset! Täällä Helsingissä me uurastamme ja
          valmistamme itseämme kykeneviksi isänmaata palvelemaan kukin voimiensa ja
          älynsä mukaan ja tänä päivänä olemme saaneet ilahduttavan todistuksen siitä,
          että kotona, armaassa Hämeessä, on lukemattoman monta silmää ja sydäntä,
          jotka hartaalla mielenkiinnolla seuraavat meidän työtämme. Isämme ja äitimme
          ovat uhranneet varojansa kustantaaksensa poikiensa lukupuuhia kalliissa
          pääkaupungissa. Siellä Hämeessä ovat siskomme ja veljemme sekä muut
          sukulaisemme, siellä naapurit ja tuttavamme, siellä morsiamemme ja
          ystävämme, joita jokaista ilahduttaa, kun kuulevat jotakin edullista meistä
          mainittavan. Jokainen suoritettu tutkinto antaa vanhemmillemme lisää
          vakaumusta, ettei heidän uhrauksensa ole mennyt hukkaan, vaan että heillä on
          lisääntyneet toiveet, että vastedes täytämme velvollisuutemme kotiseutua
          kohtaan. Ja samalla varmistuu heidän toivonsa, että he vielä meistä saavat
          iloa ja vanhuuden turvaa. Samanlaiset ajatukset liikkuvat myös Hämeen
          neitojen mielissä, sillä onhan hämäläisessä osakunnassa tärkeä osa heidän
          sukuansa, ehkäpä heidän vanhuudenturvansakin. Meillä on nytkin uusi todistus
          siitä, että lukemattoman monet Hämeen neitoset ovat pitkät ajat uutterasti
          ja lämpimästi meitä ajatelleet. Huolellista ja tarkkaa, kauan kestävää työtä
          on tarvittu, ennenkuin tällainen kaunis lippu on saatu valmiiksi. Siihen on
          sitäpaitsi uhrattu paljon ystävällisiä ajatuksia ja toiveita meidän
          menestykseksemme, puhumattakaan rahavaroista. Juuri se ystävyys, joka tähän
          lippuun liittyy, tekee sen meille monta vertaa rakkaammaksi, kuin jos
          osakunta olisi rahalla teettänyt itselleen lipun jonkun taitavan
          koruompelijan liikkeessä.
        </p>
        <p class="paragraph">
          Hyvät herrat, me olemme suuressa kiitollisuuden velassa kotiseutumme,
          rakkaan Hämeemme, naisille, sekä rouville että neitosille, ja kun tällä
          kertaa ei yksikään heistä ole täällä saapuvilla, niin osoittakaamme
          kiitollinen mielialamme siten, että heitä muistellessamme kohotamme heidän
          kunniaksensa raikkaan kolminkertaisen eläköönhuudon. Eläköön!»
        </p>
        <p class="paragraph">
          Kun eläköönhuudot olivat loppuun kaikuneet, tuli luokseni osakuntalainen Uno
          v. Schrowe, näppärä runoilija ja minua kohtaan erikoisen ystävällinen mies,
          ja lausui mielihyvänsä siitä, että olin Hämeen naisille tulevan
          kiitollisuuden lausunut julki, sillä häntäkin oli kiusannut sama ajatus,
          että nyt juuri tällä hetkellä se oli ilmilausuttava. Hänkin oli ajatellut
          samasta asiasta puhua, mutta minä ennätin ensin. Minä puolestani en
          ollenkaan arvannut, että hän oli aikonut puhua. Hän olisi varmaan puhunut
          paremmin ja kauniimmin kuin minä.
        </p>
      </div>
      <div class="chapter">
        <h2>Vapunpäivän viettoja</h2>
        <p class="paragraph">
          Vanhoista ajoista saakka on vapunpäivää pidetty ensimmäisenä kevätpäivänä ja
          Helsingin ylioppilaat olivat ottaneet tavaksi jättää silloin pois
          käytännöstä talvilakin ja panna päähänsä valkoisen ylioppilaslakin merkiksi,
          että nyt oli tulossa kesä ja lämmin vuodenaika, jolloin tarkeni näin
          kevyellä päähineellä. Neiti Maria Gràpe, joka useita vuosikymmeniä teki
          Helsingissä kauppaa vaatetustarpeilla myyden kauluksia, kalvosimia,
          kiiltopaitoja, alusvaatteita y. m. s. oli ryhtynyt valmistamaan myytäväksi
          valkoisesta silkkisametista tehtyjä lippalakkeja, joiden reunus oli mustaa
          samettia ja lipan yläpuolelle sai kiinnittää kultaisen lyyran, jota ympäröi
          laakeriseppele. Tämä soma ja siisti lakki voitti heti alussa ylioppilaitten
          suosion, niin että, vaikka yliopistonuoriso ei ollutkaan enää velvoitettu
          käyttämään minkäänlaista univormua, niinkuin joitakuita aikoja sitä ennen,
          valkoinen lakki tuli kuitenkin kesäiseen aikaan yleisesti käytäntöön. Harva
          se ylioppilas, joka ei käyttänyt valkoista lakkia kesän aikana, huolimatta
          siitä että valkoinen samettilakki on sangen arka likaantumaan. Puhdas
          sadevesikin, joka taivaalta pudotessaan kasteli valkoisen samettilakin, sai
          sen kellastumaan kuivaessaan. Silkkisametin ohella alettiin käyttää
          pumpulisamettia, joka on halvempihintaista, varsinkin sitten, kun muutkin
          valkotavarain kauppiaat alkoivat neiti Gràpen kanssa kilpailla valkoisten
          lakkien valmistamisessa ja myymisessä. Valkoisen samettilakin käyttäminen
          alkoi jo ennen vuotta 1870.
        </p>
        <p class="paragraph">
          Vapunpäivän viettämiseen kuului, että ylioppilaat kokoontuivat aamupäivällä
          klo 9 ja lähtivät laulukunta edellä Kaisaniemen ravintolaan. Siellä
          kajahutti laulukunta jonkun kvartettilaulun, muut ylioppilaat asettuivat
          läheisyyteen pöytien ääreen kuulemaan ja tilasivat itselleen virvokkeita,
          joko lämmintä kahvia tai punssia. Iso punssimalja tilattiin tavallisesti
          laulukunnalle yhteisesti; punssimaljaan osalliset merkitsivät paperiarkille
          nimensä, ja jokaiselta kannettiin maksu, ennenkuin juhlahetki päättyi.
        </p>
        <p class="paragraph">
          Laulu raikkaassa kevätilmassa oli tavallisesti virkistänyt mielet ja
          useimmiten viivyttiin keskipäivään asti joko laulua kuunnellen tai ottaen
          siihen osaa. Monella oli esteitä, ettei päässyt aamupäivällä vapunpäivän
          viettoon, ja nämä kokoontuivat Kaivopuiston ravintolaan, sillä laulukunta ei
          enää esiintynyt iltapäivällä. Silloin sai tyytyä vain toverien seuraan ja
          suuhun pantaviin virkistyksiin. Ehkä sai lisäksi kuunnella torvisoittoa.
        </p>
        <p class="paragraph">
          Tuli taas vapunpäivä vuonna 1882. Sanomalehdet kertoivat monenlaisista
          ikävistä rettelöistä venäläisten taholta Suomea vastaan. Kun Turkin sota
          1877—78 oli päättynyt niin epämieluisesti, että Venäjä oli tavattoman
          suurilla uhrauksilla voittanut turkkilaiset, mutta muiden Euroopan valtojen
          painostuksesta menettänyt kaikki ne edut, joita voitokkaasta sodasta oli
          odotettu, niin venäläisten tyytymättömyys kohdistui m. m. Suomeenkin, vaikka
          Suomen kaartinpataljoona oli ollut sotaretkellä voittoa hankkimassa ja
          Suomen valtiosäädyt olivat sodassa vahingoittuneitten avustamiseksi antaneet
          miljoonan markkaa. Yhä uusiutuneet loukkaukset venäläisten puolelta Suomea
          vastaan saivat aikaan, että mieliala Suomessa oli tyytymätön ja nyrpeä. Niin
          ylioppilaskunnassakin. Siitä saakka kuin ylioppilaskunnan yhteistä, Suomen
          vaakunalla koristettua lippua, samoin kuin kaikkien eri osakuntien lippuja
          oli kielletty käyttämästä, professori Nordqvistille aikoinaan pidettyjen
          naukujaisten johdosta, oli mieliala ollut nyreänä. Keisari Aleksanteri II
          oli salamurhan kautta kuollut, ja hänen kiellostansa ylioppilaskunta ei
          ollut saanut lippujansa käyttää, mutta nyt kun hän jo oli vainaja,
          arveltiin, ettei kukaan lippujen käyttämisestä närkästyisi eikä kiinnittäisi
          huomiotaan niiden käyttämiseen. Niinpä muutamat vanhemmat ylioppilaslaulajat
          vapunpäivänä v. 1882 tulivat kirjastoon ja ottivat piilopaikasta esille
          laulajien lipun. Se kannettiin tangon ympärille käärittynä laulajain joukon
          keskellä niin alhaalla, ettei sitä näkynyt tuskin ollenkaan miesjoukosta.
          Kun oli tultu Kaisaniemen ravintolan edustalle, niin lippu asetettiin
          pystyyn pöydän yläpuolelle.
        </p>
        <p class="paragraph">
          Edellisenä vuonna oli Kaisaniemen ravintolan isäntä vastaanottanut
          ylioppilaslaulajat epäkohteliaasti. Laulajat olivat tilanneet itselleen
          punssimaljan, mutta isäntä ei tuonut maljaa, kun punssin tilaajat eivät
          esittäneet luetteloa kaikista niistä, jotka yhteisesti sen maksaisivat.
          Närkästyneinä laulajat olivat lähteneet pois koko puistosta ja marssineet
          Alppilaan. Siellä otettiin vastaan kohteliaasti ja suurella riemulla. Se
          yleisö, joka tavallisesti oli vapunpäivänä tullut ylioppilaslaulua
          kuuntelemaan, oli seurannut laulajain jäljessä Alppilaan, ja Kaisaniemen
          ravintoloitsijan odotettu runsas rahatulo jäi sillä kertaa noin 10 000
          markkaa pienemmäksi. Sellaisesta vahingosta viisastuneena ravintoloitsija
          ymmärsi vuonna 1882 olla kohteliaampi. Heti laulajien saavuttua tuotiin
          tilaamatta suuri punssimalja laulukunnalle ilmaiseksi. Ravintoloitsija
          ymmärsi, että ylioppilaslaulu houkutteli niin runsaasti yleisöä, että hänen
          kyllä kannatti tehdä uhrauksia pitääksensä yleisön koossa laulukuntaa
          kuuntelemassa.
        </p>
        <p class="paragraph">
          Yllätyksekseen ylioppilaslaulajat huomasivat, että kunnioitettu vanhus,
          professori Pacius, oli tullut Kaisaniemeen ylioppilaslaulua kuuntelemaan
          eikä ainoastaan kuuntelemaan, vaan hän tarttui tahtipuikkoon ja johti
          laulua. Harvinaisella innolla laulu kajahteli ja niin ahkerasti laulettiin,
          että tuskin muistettiin kastella kaulaa, vaikka ainetta kyllä oli, joka
          äänet selvitti ja kurkut kirkasti.
        </p>
        <p class="paragraph">
          Ylioppilaslaulajain suoritettua suurimman osan ohjelmastansa ja tauottua
          vähän lepäämään, kuului aivan viereltä uutta laulua. Sinne oli kokoontunut
          iso, noin 200 miestä käsittävä mieskuoro, joka esitti tavallisia
          mieskvartetteja reippaasti ja moitteettomasti. Laulajat olivat
          kaartinpataljoonan sotilaita ja heitä johti parooni G. A. Gripenberg, joka
          siihen aikaan palveli upseerina kaartinpataljoonassa.
        </p>
        <p class="paragraph">
          Ihmetellen kuunneltiin sotilaitten reipasta laulua ja ukko Pacius kääntyi
          parooni Gripenbergin puoleen kysyen:
        </p>
        <p class="paragraph">
          »Mitä metodia te, herra parooni, olette noudattanut opettaessanne näitä
          sotamiehiä laulamaan, kun he ovat oppineet niin hyvin?»
        </p>
        <p class="paragraph">
          »Praktillista metoodia, herra professori», vastasi parooni.
        </p>
        <p class="paragraph">
          »Mitä te tarkoitatte praktillisella metoodilla?»
        </p>
        <p class="paragraph">
          »Minä komennan sotilaani laulamaan kauniisti ja, jolleivät he laula
          kauniisti, niin minä annan korville. Se keino on tavallisesti auttanut.»
        </p>
        <p class="paragraph">
          Pacius naurahti ja kääntyi ylioppilaitten puoleen sanoen: »Entä jos minäkin
          rupeaisin teitä, hyvät herrat, opettamaan noudattaen praktillista metoodia?»
        </p>
        <p class="paragraph">
          »Me protesteeraamme», kuului kuin yhdestä suusta ylioppilaitten puolelta.
        </p>
        <p class="paragraph">
          Uudelleen tarttui Pacius tahtipuikkoon, ja kauan sekä ahkerasti että
          innokkaasti kaikui ylioppilaitten kvartettilaulu, kunnes oli tullut
          päivällisen aika ja valkolakkinen lauma järjestyi lähtemään pois Kaisaniemen
          puistosta takaisin ylioppilastalolle. Rohkein mielin nostettiin laulajain
          lippu korkealle liehumaan kevättuulessa ja ikäänkuin juhlasaatossa se
          vietiin takaisin ylioppilastaloon talletettavaksi.
        </p>
        <p class="paragraph">
          Tämä laulajain lipun käyttäminen vastoin keisarivainajan kieltoa ikäänkuin
          yllytti mieliä, kun kieltäjä ei enää ollut elossa eikä kukaan muu sen
          käyttämistä vastustanut. Useammalla oli mielessä ajatus, että nyt oli tehty
          uhmaavan rohkea teko.
        </p>
        <p class="paragraph">
          Jälkeen puolenpäivän kokoontui Kaivopuiston isoon ravintolasaliin
          ylioppilaita ja muutakin yleisöä huone täyteen. Istuttiin pienten pöytien
          ääressä niin taajassa, että ravintolan palvelijat töin tuskin pääsivät
          liikkumaan yleisöä palvellessaan. Yhdessä huoneen kulmassa istui saman
          pöydän ääressä ryhmä lääkäreitä. Heidän keskuudessaan pohdittiin tavattoman
          intohimoisella kiihkeydellä kysymystä erään professorinviran täyttämisestä.
          Äskettäin oli kuollut professori Wendelin ja lääkärien mieliä piti
          jännityksessä kysymys, kuka olisi pätevin ja sopivin hänen seuraajakseen.
          Niin kiihkeästi asiasta väiteltiin, että kerrottiin professori J. V.
          Runebergin viimein kiukustuneena antaneen korvapuustin
          vastaväittelijällensä. Tämä maksoi takaisin samalla mitalla. Kiihtymys
          yltyi, niin että syntyi iso rytäkkä, jota kesti pitkän aikaa. Toisessa
          päässä salia olevat nousivat seisomaan nähdäksensä, miten tuo rytäkkä
          päättyisi ja he saivat kauan aikaa arvailla, kumpi puoli jäisi voitolle. Kun
          viimein J. V. R. ja hänen kannattajansa sekä heidän vastustajansa olivat
          tarpeeksi voimakkailla argumenteilla saaneet toinen toisensa vaikenemaan ja
          rauha palasi, syntyi salin toisessa nurkassa uusi jupakka.
        </p>
        <p class="paragraph">
          Erään pöydän ääressä istui yliopiston voimistelun- ja miekkailunopettaja V.
          L. Bergholm, notkea, vikkelä ja voimakas mies, jonka sisar oli harjoitellut
          laulunopinnoita. Närkästyksellä kuuli hän sisarestansa puheltavan
          ylenkatseellisesti ja halveksivasti ikäänkuin jostakin huonosta naisesta, ja
          hän ryhtyi kurittamaan sisarensa maineen häpäisijöitä. Kun joukko yhä
          lisääntyi, niin Bergholm viimein väsyi, ja paiskattiin uupuneena ulos
          salista. Sellaisen näytelmän katselemisessa kului pitkä aika. Bergholmin
          notkeat liikkeet sekä voimakkaat iskut herättivät ihailua. Jokainen tahtoi
          nähdä, miten hän selvisi taistellessaan yksin suurta joukkoa vastaan.
          Lähinnä olevat olivat nousseet seisoalle paremmin nähdäksensä ja voidaksensa
          väistyä syrjään, jos joku nyrkki sattuisi hairahtumaan liian lähelle heitä.
          Huoneen perällä olevat eivät voineet seurata etualalla temmeltävien
          voimanmittelyä, kun keskivälillä seisovat estivät näkemästä. Sentähden ne,
          jotka olivat salin perällä, nousivat pöydille voidakseen paremmin seurata
          lattialla seisovien ylitse tuon mielenkiintoisen tapahtuman eri vaiheita.
          Sitä katseltiin ainakin yhtä suurella mielenkiinnolla kuin nykyajan
          urheilukamppailuja. Ja sitäpaitsi sen ajan yliopistonopettajat ylen harvoin
          panivat toimeen tämänlaatuisia näytäntöjä. Sitä suuremmalla tarkkuudella oli
          tilaisuudesta otettava vaarin.
        </p>
        <p class="paragraph">
          Miekkailunopettaja piti kauan puoliaan suurta joukkoa vastaan, kunnes hän
          sortui. Mutta kun pöydällä olevat estivät eräitä heidän taakseen lattialle
          jääneitä ylioppilaita näkemästä taistelun viimeisiä vaiheita, työnsivät nämä
          pöydän nurin.
        </p>
        <p class="paragraph">
          Pöydällä seisojat suistuivat tietysti nurinniskoin maahan toinen toistensa
          päälle, juuri silloin kun he seurasivat taistelua sen jännittävimmillä
          hetkillä. Pöydän kaatajat pitivät heidän lankeemustansa koomillisena
          kuperkeikkatemppuna ja nauroivat sille makeasti. Mutta toista mieltä olivat
          ne, jotka olivat olleet pöydällä. Päästyänsä jälleen jaloillensa he
          jakelivat vikkelästi korvapuusteja naurajille. Pikemmin kuin asianosaiset
          olivat aavistaneetkaan, vaihtuivat nyt osat näytelmässä. Entiset katselijat
          olivat muuttuneet näyttelijöiksi, joiden voimaa, notkeutta,
          häikäilemättömyyttä ja nopeutta korvapuustien jakelemisessa nyt saivat
          arvostellen ja nauraen ihailla toiset.
        </p>
        <p class="paragraph">
          Se oli vapunpäivän viettoa, jonka vertaista ei oltu nähty vuosikymmeniin.
          Seuraavan päivän sanomalehteen oli joku totuudesta vähän välittävä
          reportteri kirjoittanut, että yleisö oli muka Kaivopuistossa liiallisella
          alkoholin käyttämisellä itsensä niin kiihdyttänyt, että iltapäivällä syntyi
          tappelu ensin ylioppilaitten, sitten dosenttien ja lopuksi professorien
          kesken. Vakuutan, että taistelujärjestys oli ihan päinvastainen, ja hyvin
          epävarmaa oli, tokko dosentit ollenkaan ottivat osaa tappeluun.
        </p>
        <p class="paragraph">
          Vaikka kielikysymys niihin aikoihin oli saanut yliopiston nuorison jaetuksi
          kahteen vastakkaiseen leiriin, jotka mielellään tekivät kiusaa toisillensa,
          eivät ylioppilaat tavallisesti kielikysymyksen johdosta taistelleet toisiaan
          vastaan muilla aseilla kuin sanoilla ja äänestyksillä. Pistopuheet ja
          ivalliset sanat toisen puolueen huonommuudesta olivat kielitaistelussakin
          tavalliset aseet. Jokainen antoi vastustajallensa sen verran arvoa, että
          piti häntä sivistyksen ritarina ja kunnioitettavana henkilönä. Kun toisella
          oli päinvastaiset mielipiteet jossakin kysymyksessä, niin koetettiin
          ajatuksen terävyydellä todistaa oma väite oikeaksi ja toisen väite vääräksi.
          Jokainen hyväksyi oikeaksi lauseen: »Nyrkkisillä tappelee vain roistokansa.»
        </p>
        <p class="paragraph">
          Milloin jonkun ylioppilaan nyrkki hairahtui osumaan toisen poskeen, silloin
          siihen oli syynä joko alkoholi tai harvinaisen kiukkuinen luonne.
          Kummassakin tapauksessa seurasi myöhemmin anteeksipyyntö. Roistokansan
          arvoluokkaan ei kukaan tahtonut alentua.
        </p>
        <p class="paragraph">
          Seuraavana vuonna, sen jälkeen kuin tuo melskeinen vapunpäivä oli vietetty,
          kokoontui suuri joukko ylioppilaita taas Kaivopuiston ravintolaan. Mutta
          kahakoita ei syntynyt. Muutamat ehdottelivat, että ruvettaisiin ajamaan ulos
          vastakkaisen puolueen miehiä, mutta siitä ei tullut mitään, sillä nuoret
          miehet olivat vain vähän ryypänneet eivätkä olleet rajulla päällä. He olivat
          säästäneet itsensä selvinä nauttiaksensa mahdollisesti syntyvän kahakan
          katselemisesta. Kun ei sellaista syntynytkään, tunsivat he itsensä
          pettyneiksi.
        </p>
        <p class="paragraph">
          Tavanmukainen vapunpäivän viettäminen Kaisaniemessä aamupäivällä jatkui
          edelleen ja vielä parin vuoden kuluttua tuon melskeisen vapunpäivän jälkeen
          eräs ylioppilas, juuri silloin kuin laulukunta alkoi lähteä Kaisaniemestä
          ylioppilastalolle viedäkseen sinne lipun, nousi tuolille seisomaan ja
          korotti äänensä kuuluttaen:
        </p>
        <p class="paragraph">
          »Hyvät herrat! Professori Runeberg on käskenyt ilmoittamaan, että tänään
          iltapäivällä on suuri tappelutilaisuus Kaivopuistossa!»
        </p>
        <p class="paragraph">
          Kuului naurunrähäkkää, sillä kaikki ymmärsivät asian leikiksi. Vihamielistä
          tappelua ei tullut, vaan jonkinlaista voimainkoetusta siten, että kun joku
          luuli itseänsä väkevämmäksi kuin toinen, tyrkkäsi hän tätä pois tieltään ja
          koetti saada tyrkkimällä toisen pois koko salista. Eräs Jyväskylän puolelta
          kotoisin oleva, väkevänpuoleinen ylioppilas epäili helsinkiläisten keikarien
          aikovan käyttää kävelykeppejänsä tappeluaseina ja asettui Kaivohuoneen salin
          oven pieleen. Kuka yritti keppi kädessä mennä sisälle, hänen kädestään
          jyväskyläläinen tempasi kepin pois, mursi nupin tai kädensijan poikki ja
          viskasi kepin verannan ulkopuolelle. Nupin hän pisti taskuunsa jonkinlaisena
          voittosaaliina. Mahdollista on, että joku oli aikonut käyttää keppiä
          lyömäaseena, mutta siinä tapauksessa hanke tehtiin tyhjäksi, ja kun tuo
          keppien taittaja oli väkevä, niin ei kannattanut taitetun kepin tähden häntä
          ärsyttää kimppuunsa.
        </p>
        <p class="paragraph">
          Vuosi vuodelta heikkenivät yritykset saada nähdä oikeata vihaista
          tappelunnujakkaa Kaivopuiston salissa. Luultavasti se johtui suomalaisesta
          rauhallisesta luonteesta, joka pitää tappelua raakuuden merkkinä. Vaikka
          yliopistossa vielä viime vuosisadan loppuneljänneksellä oli palkattu
          miekkailunopettaja, niin ei miekkailuharjoituksissa käynyt kuin jokunen ja
          kaksintaisteluja ei liene Suomessa tapahtunut sitten isonvihan aikojen.
          Saksalaisten ylioppilaitten kaksintaisteluja kaikenlaisten mitättömien
          syiden vuoksi olen aina kuullut halveksittavan. Helsingin ylioppilaille oli
          tosin viime vuosisadan alkupuoliskolla säädetty univormu, johon kuului
          myöskin pistomiekka, mutta viime vuosisadan viimeisellä neljänneksellä
          tuskin lienee ollut yhdelläkään ylioppilaalla omaa miekkaa. Jollakulla kyllä
          oli sellainen nuppikärkinen floretti, jolla opeteltiin miekkailemaan, mutta
          sellaisia ei käytetä tositaistelussa. Kaksintaistelu sapelilla ja
          pistoolilla on Suomessa jo pari sataa vuotta ollut kokonaan käytännöstä
          poissa.
        </p>
        <p class="paragraph">
          Vihamielisyys eri puolueiden ja yksityisten, toisiansa kohtaan loukkaavasti
          käyttäytyneiden henkilöitten välillä ei kuitenkaan ollut silti lakannut,
          vaikka tappelut olivatkin harvinaisia. Eri puolueiden välinen nurjamielisyys
          nähtiin varsinkin vapunpäivinä. Sen jälkeen kun eripuraisuus pääsi ruotsin-
          ja suomenmielisten välillä vakiintumaan, oli se varsinkin huomattava
          vapunpäivän viettämisessä. Suomenmieliset kokoontuivat laulajineen
          tavallisesti Alppilaan, ruotsinmieliset Kaisaniemeen. Onko vakavampia
          yhteentörmäyksiä eri puolueitten kesken tapahtunut Kaivopuistossa, siitä en
          ole kuullut mainittavan, ja mieluista olisi, ettei sellaista koskaan
          vastedeskään mainittaisi. Mutta ylioppilaat olivat ruvenneet välttelemään
          toistensa seuraa; tulleet separatisteiksi toisiansa kohtaan. Ja se on
          valitettavaa. Molemmilla puolueilla olisi vieläkin paljon oppimista
          toisistansa. Heille olisi tarpeen käytännössä nähdä ja huomata, etteivät
          vastapuolueen henkilöt olekaan niin halveksittavia, kuin intoilijat
          väittävät. Toisen puolueen jäsenistä olisi vieläkin opittava hyvää, ja jos
          heissä huomataan jotakin huonoa, niin sellaista olisi opittava välttämään.
          Järkevä ihminen ottaa opiksensa, kun näkee muissa virheitä, ja hän karttaa
          sellaisia.
        </p>
      </div>
      <div class="chapter">
        <h2>Juhlamatkalla Ruotsissa</h2>
        <p class="paragraph">
          Oli neljä vuosisataa kulunut siitä, kun Sten Sture vanhempi vuonna 1477
          perusti Upsalan yliopiston. Ruotsin vanhimman yliopiston miehet päättivät
          juhlallisesti viettää tätä Ruotsille rakasta muistopäivää. Oli päätetty
          kutsua vieraita kaikista skandinaavialaisista yliopistoista: Lundista,
          Kristianiasta, Köpenhaminasta ja Helsingistä.
        </p>
        <p class="paragraph">
          Kutsukirje Helsingin ylioppilaskunnalle saapui v. 1877 kevätlukukauden
          loppupuolella, jolloin suuri osa ylioppilaskunnan jäsenistä jo oli lähtenyt
          pois Helsingistä. Kielitaistelu oli äskettäin päässyt leimahtamaan täyteen
          liekkiin sekä jakanut Suomen ylioppilaskunnan kahteen ryhmään, suomen- ja
          ruotsinmielisiin. Senvuoksi kutsu vaikutti sangen jäähdyttävästi mieliin
          suomalaisessa puolueessa. Miesmuistiin ei Ruotsin puolelta oltu saatu mitään
          kutsua yhteistoimintaan tahi mihinkään yhteiseen juhlanviettoon, ja mieliala
          suomalaisten puolella ei ollut otollinen. Siihen tietysti oli vaikuttanut
          etupäässä kotimaisten ruotsikkojen lukemattoman monet kerrat osoittama
          ylenkatse ja vihamielisyys. Epäiltiin Ruotsissa kohdattavan jotakin
          samanlaista.
        </p>
        <p class="paragraph">
          Ruotsinmielisissä sitä vastoin syttyi yleinen riemastus. »Nyt mennään
          Ruotsiin oikein miehissä. Pidetään yleinen ylioppilaskunnan kokous, jossa
          valitaan edustajia osakuntien puolesta ja osakunnan kustannuksella
          esiytymään. Edustajat valitaan niistä, jotka ovat halukkaita lähtemään, eikä
          vastahakoisista. Ja yleisessä kokouksessa päättää enemmistö, ketkä valitaan
          edustajiksi.» Näin ilkkuivat ruotsikot tietäen olevansa enemmistönä.
        </p>
        <p class="paragraph">
          Sillä välin kuin Helsingissä näistä asioista kinasteltiin, olivat Upsalan
          ylioppilaat neuvotelleet ja tarkistaneet kutsunsa. Tuli tieto, etteivät he
          voineet vastaanottaa rajatonta määrää kutsuvieraita. Helsingistä saisi tulla
          korkeintaan 85. Ruotsissa pidettyjen neuvottelujen tuloksena oli myös, että
          siellä ajateltiin kutsuvieraiden maksutonta majoittamista Tukholmassa,
          kunnes vieraat yhtaikaa lähtisivät sieltä junassa Upsalaan. Kirjakauppoihin
          asetetuille listoille tulvi asuntotarjouksia. Melkein aina, kun asunnon
          luovuttaja merkitsi listalle nimensä ja osoitteensa, ilmoitti hän myös, että
          hän mieluimmin vieraaksensa halusi suomalaisen, sitä lähinnä norjalaisen,
          mutta ei tanskalaista. Kahden päivän kuluessa olivat kaikki suomalaiset
          sijoitetut, viikon päivät kului, ennenkuin norjalaisille oli kaikille
          tarjottu asunto, mutta kaksi viikkoa, ennenkuin kaikki tanskalaiset oli
          majoitettu. Kun vietettiin Sten Sturen aikuisia muistoja, niin arvatenkin
          Kristian Tyrannin muistot niihin sekaantuivat elähyttäen ruotsalaisissa
          vanhan kaunan tanskalaisia kohtaan.
        </p>
        <p class="paragraph">
          Helsingissä pidettiin yleinen ylioppilaskokous vastoin vähemmistön
          ponnistuksia, ja ruotsikot määräsivät suomalaistenkin edustajat. Kun ensin
          oli valittu osakuntien edustajiksi uusmaalaisista maisteri Axel Lille,
          länsisuomalaisista lääketiet. kand. Rob Tigerstedt, pohjalaisista maist.
          Rob. Castrén, hämäläisistä osakunnan kuraattori dosentti J. J. F. Perander,
          savokarjalaisista maisteri A. J. Malmberg (myöhemmin Mela) ja
          viipurilaisista maisteri A. V. Streng, niin alkoi aikamoinen kinastelu
          siitä, ketkä vielä pääsisivät mukaan niistä, jotka olivat ilmoittautuneet
          halullisiksi lähtemään. Ylioppilaskunnan jäsenten joukossa oli silloin vielä
          montakin, jotka toverien arvostelun mukaan eivät olleet soveliaita kuntaa
          edustamaan tällaisessa juhlatilaisuudessa, ja sentähden
          henkilökohtaisuuksiin menevä arvostelu ei ollut aivan mieluista kuultavaa.
        </p>
        <p class="paragraph">
          Kun viimein tämäkin kysymys oli ratkaistu, päättivät matkalle lähtijät, että
          jokaisen Helsingin yliopiston edustajan piti käyttää matkalla valkoista
          lakkia, jotta hän ulkonaisestikin Ruotsissa tunnettaisiin suomalaiseksi.
          Uusmaalaiset tahtoivat sitä paitsi viedä mukanansa Ruotsiin jonkun Helsingin
          kaunottarista ja joukkoon liittyi kolme parhaimmassa iässä olevaa tyttöä —
          neidit De la Chapelle, von Frenckell ja Cræpelin.
        </p>
        <p class="paragraph">
          Senaikuisista Helsingissä asuvista neideistä nämä olivat kieltämättä
          kauneimpia.
        </p>
        <p class="paragraph">
          Ruotsalaiset kuuluvat heistä sanoneen, että näkyyhän »aasialainenkin rotu
          tuottavan muotoja, jotka eivät ole varsin epämiellyttäviä nähdä.»
        </p>
        <p class="paragraph">
          Laiva, jolla lähdettiin matkalle, saapui Tukholmaan aikaisemmin, kuin siellä
          odotettiin eikä rannassa senvuoksi ollut vastaanottajia ohjaamassa tulijoita
          varattuihin asuntoihin.
        </p>
        <p class="paragraph">
          Suomalaiset lähtivät omin päin kaupunkia katselemaan kulkien pikku ryhmissä.
          Pian huomattiin, että noilla valkolakkisilla oli kultainen lyyra lakissa
          eikä kokardia niinkuin Ruotsin ylioppilailla, ja että he puhuivat ruotsia
          toisella tavalla kuin tukholmalaiset. Iloinen puheensorina ruotsalaisten
          kesken alkoi kuulua. »Suomalaiset kutsuvieraat ovat saapuneet.» Ja siitä
          hetkestä tunkeili tukholmalaisia jokaisen suomalaisen ympärillä etsien
          tilaisuutta tehdä tuttavuutta. Missä joku soittokunta soitteli puistossa tai
          jonkun ravintolan edustalla ja sinne ilmestyi suomalainen, siellä
          kapellimestari muutti soittokunnan eteen toiset nuotit ja esitti pelkkiä
          suomalaisia sävellyksiä. Mutta silloin vasta mielenkiinto heräsi
          ruotsalaisten keskuudessa, kun Helsingistä tulleet vieraat jälleen
          kokoontuivat yhteen parveen ja laulajain lippu liehuen joukon etupäässä
          marssivat majoituskansliaan kuulemaan, missä kullekin oli luvattu asunto
          varattu. Tuhansiin nousi silloin niiden tukholmalaisten luku, jotka
          seurasivat suomalaisia. Näiden suuri, tuulessa liehuva, sininen, silkkinen,
          kullalla kirjaeltu, suomalaista kannelta kantava lippu, jonka tangon päähän
          oli kiinnitetty kultainen lyyra ja jonka nyörit olivat koristetut komeilla
          tupsuilla, herätti suurta huomiota ja veti puoleensa kaikki, joilla vain oli
          joutilasta aikaa.
        </p>
        <p class="paragraph">
          Kun oli lipun jäljessä marssittu ja seisahduttiin johonkin, niin ei
          lipunkantaja jäänyt lippua vartioimaan, vaan hän asetti sen pystyyn sopivaan
          paikkaan, ja heti oli lipun ympärillä Ruotsin neitosia sitä tarkemmin
          katselemassa ja ihailemassa. Tytöille ominainen muistojen keräilemisen halu
          sai jonkun ruotsittaren taskussaan olevilla saksilla leikkaamaan langan
          pätkän laulajain lipun tupsusta ja hänen esimerkkinsä tarttui toisiinkin
          ruotsittariin. Vähän ajan kuluttua laulajain lipun koristetupsut
          muistuttivat kynittyjä kanoja, kunnes lipunkantaja pelasti lipun.
        </p>
        <p class="paragraph">
          Suomen ylioppilaat olivat saapuneet Tukholmaan aikaisemmin kuin Lundin,
          Kristianian ja Köpenhaminan edustajat. He liikuskelivat pienemmissä ryhmissä
          katselemassa Tukholman nähtävyyksiä. Joka paikassa heidän ympärillensä
          kerääntyi tukholmalaisia ja Upsalan ylioppilaita tekemään tuttavuutta
          kutsuvieraitten kanssa ja kohteliaina isäntinä heitä opastamaan. Näin oli
          ryhmä suomalaisia joutunut Riddarholman kirkkoon katselemaan sen
          nähtävyyksiä. Suomalaisiksi heitä sanon, sillä silloin ei vielä kukaan
          Suomessa syntynyt Suomen kansalainen halveksinut suomalaisen nimeä.
          Finländare-sanaa ei silloin vielä oltu keksitty.
        </p>
        <p class="paragraph">
          Jotkut suomalaisuuden viholliset eivät malttaneet olla vetämättä esille
          kysymystä suomenkielen tunkeutumisesta uhkaavaan valta-asemaan Suomessa
          selittäen, miten se uhkasi hävittää maassa kaiken länsimaisen sivistyksen j.
          n. e. Se virsi on Suomessa liiaksi tuttu, että sitä tässä tarvitsisi
          tarkemmin selostaa. Ruotsalaiset kuuntelivat noita juttuja kummastellen ja
          heidän kasvoillansa alkoi yhä selvemmin kuvastua närkästys. Luuli näkevänsä
          heidän silmistään ajatuksen: vai sellaisia vieraita me olemmekin saaneet
          joukkoomme, noita kamalia fennomaaneja, joista on hämäriä huhuja kuulunut.
        </p>
        <p class="paragraph">
          Sattuipa saapuvilla olemaan savokarjalaisten edustaja maisteri Malmberg,
          jota uusmaalainen suomalaisten solvaaja ei ollut huomannut tai tuntenut,
          jotta olisi voinut häntä karttaa. Ja kun Malmberg (Mela) heti sen jälkeen
          ryhtyi oikaisemaan edellisen puhujan parjauksia, kuuntelivat ruotsalaiset
          tarkkaavasti myöskin vastapuolta.
        </p>
        <p class="paragraph">
          »Viimeinen puhuja on perinpohjin erehtynyt suomenkielisten päämääristä,
          joita hän ei nähtävästi tunne», sanoi Malmberg. »En tahdo kotimaisia
          erimielisyyksiämme ja väittelyjämme vetää esiin Ruotsissa pohdittaviksi,
          sillä täällä ei ole niiden oikea ratkaisupaikka. Tahdon vain oikaistakseni
          mahdollisesti täällä syntyvää väärää käsitystä mainita, että kun Suomenmaan
          koko asukasluvusta ainoastaan kahdeksas osa äidinkielenänsä käyttää ruotsia,
          niin suomenkielinen osa maamme väestöstä haluaa saada lapsillensa opetusta
          omalla äidinkielellä. Äidinkielen merkitys kansan sivistykselle ymmärretään
          kyllä täällä Ruotsissakin, kun vain maltetaan ajatella sitä aikaa, jolloin
          Upsalan yliopistokin perustettiin. Jokaisen, joka tahtoi saada sivistystä ja
          koulutietoja, täytyi ensin oppia latinaa, jolla kielellä oppi annettiin.
          Äidinkielen laiminlyömisestä oli seurauksena, että vain harvat pääsivät
          sivistyksestä osallisiksi. Mikä alennustila siitä seuraa kansakunnalle, jos
          vain vähäpätöinen osa kansasta on sivistynyttä, sen jokainen ajatteleva
          ymmärtää. Sen tähden suomenkielen harrastajat tahtovat saada Suomessa
          perustetuksi suomenkielisiäkin kouluja kansan suuren enemmistön lapsille.
          Meidän mielestämme osallisuus sivistykseen ei saa olla kansakunnan pienen
          vähemmistön yksinomaisena erikoisoikeutena. Edelliselle puhujalle täytyy
          olla tunnettua, että Suomessa tätä nykyä (v. 1877) on ainoastaan kaksi
          suomenkielistä valtion ylläpitämää yliopistoon valmistavaa koulua, toinen
          Jyväskylässä ja toinen Hämeenlinnassa, johon se Helsingistä karkoitettiin,
          etteivät siinä harjoittelevat opettajat saisi nauttia yliopistokaupungin
          etuja. Vaikka Suomen asukkaista valtava enemmistö on suomenkielistä, on sen
          tarpeeksi vain vähän kouluja, mutta ruotsinkielisiä niin runsaasti, että
          moni niistä kituu oppilaitten puutteesta. Puhe länsimaisen sivistyksen
          hävittämisestä on perätöntä juttua, sillä suomenkielisissä kouluissa
          opetetaan samoja oppiaineita kuin ruotsinkielisissäkin, ja ylimalkaan yhtä
          perusteellisesti.»
        </p>
        <p class="paragraph">
          Se mies, joka oli fennomaaneja vastaan tehnyt ilkeät syytöksensä, tunsi
          itsensä perinpohjin nolatuksi eikä kyennyt vastaväitteitä tekemään.
          Läsnäolleet ruotsinmaalaiset ryhtyivät entistä suuremmalla huomaavaisuudella
          jatkamaan keskustelua Malmbergin kanssa. Heidän joukossaan oli myös eräs
          neiti, joka loistavan älynsä ja sujuvan puhelahjansa puolesta oli muita
          etevämpi. Tämä pani kysymyksillänsä suomalaisten moittijan ahtaalle.
        </p>
        <p class="paragraph">
          »Teidän moitteenne omia suomenkielisiä kansalaisianne vastaan sisältävät
          kyllä raskaita syytöksiä, mitkä tämä toinen kansalaisenne on kumonnut, mutta
          millä tavalla te, ruotsia puhuvat, länsimaista sivistystä omassa maassanne
          levitätte? Te väitätte suomenkieltä puhuvaa osaa omasta kansastanne
          sivistymättömäksi ja sivistykselle vihamieliseksi. Teidän puheenne ei
          kuitenkaan ole ollut vakuuttavaa. Mahdatteko oikein tuntea niitä, joita
          moititte? Oletteko paljon liikkunut suomenkielisen väestön keskuudessa?
          Totta kaiketi ainakin puhutte suomenkieltä?»
        </p>
        <p class="paragraph">
          »Eihän toki», vastasi helsinkiläinen, »emme me sellaista kieltä puhu emmekä
          huoli oppiakaan.»
        </p>
        <p class="paragraph">
          »Ja te julkeatte puhua näin täällä Ruotsissa! Minä teidän sijassanne sitä
          häpeäisin.»
        </p>
        <p class="paragraph">
          »Niin, meidän Suomessa asuvien ruotsalaisten valitettavana kohtalona on se,
          ettei meitä ja meidän asemaamme täällä Ruotsissa oikein ymmärretä.»
        </p>
        <p class="paragraph">
          Tuo älykäs ja teräväpuheinen ruotsalainen neito ei vielä silloin ollut
          saavuttanut niin suurta kuuluisuutta ja mainetta kuin tätä nykyä. Hänen
          nimensä oli <i>Ellen Key</i>.
        </p>
        <p class="paragraph">
          Kun Kristianian, Köpenhaminan ja Lundin edustajat olivat saapuneet
          Tukholmaan, niin lähtivät kaikki kutsuvieraat ylimääräisellä junalla
          Upsalaan. Toista tuhatta ylioppilasta oli tässä junassa ja se oli silloin
          ensimmäinen laatuansa ainakin pohjoismaissa. Upsalassa suurin osa vieraista
          majoitettiin Upsalan linnaan.
        </p>
        <p class="paragraph">
          Kutsuvierasten ja isäntinä esiintyvien Upsalan ylioppilaitten luku kohosi
          yhteensä runsaasti yli parin tuhannen, ja kun silloin Upsalan uusi
          yliopistorakennus ei vielä ollut valmis, niin suurella juhlayleisöllä ei
          ollut käytettävissä tarpeeksi isoa juhlasalia, vaan juhla pidettiin ulkona
          ja juhlapaikaksi valittiin yksi kaupungin pohjoispuolella Vanhan Upsalan
          luona olevista kuningaskummuista.
        </p>
        <p class="paragraph">
          Vanha Upsala, jossa on ikivanhoina pakanuuden aikoina rakennettu
          tuomiokirkko ja sen lähellä olevat neljä muinaisten kuningasten hautakumpua,
          on nykyisestä Upsalan kaupungista rautatietä kulkien puolen peninkulman
          päässä. Sinne asettui juhlayleisö maahan yhdelle kuninkaiden hautakummuista
          istumaan kuunnellaksensa juhlapuheita.
        </p>
        <p class="paragraph">
          Upsalan yliopiston puolesta tervehdyspuheen pitäjäksi valittu juhlapuhuja
          huomautti, miten tämä paikka jo pakanuuden aikoina oli ollut pohjoismaiden
          asukkaille yhteinen pyhä paikka, ja kun näitä muinaisen kansan rakentamia
          kumpuja on luvultansa neljä, niin puhuja vertasi niitä tässä juhlassa
          edustettuun neljään maahan: Ruotsiin, Norjaan, Tanskaan ja Suomeen. Vaikka
          kuningaskummut ovat jokainen erillään toisistaan samoin kuin
          kysymyksessäolevat maatkin, niin ne kuitenkin ovat niin lähellä toisiaan,
          että ne muodostavat yhteisen ryhmän, joka eroaa ympäristöstä. Samalla tavoin
          skandinaavilainen sivistyskin, yhteinen uskonto, yhtäläinen lainsäädäntö ja
          vapaudenaate yhdistää nämä maat kokonaisuudeksi, jonka eri osat kukin omalla
          kotiseudullaan ja omalla kielellään on velvoitettu hoitamaan esi-isiltä
          saatua perintöä ja valvomaan kukin kohdaltaan oman kansansa tulevaisuutta.
          Niistä, jotka olivat juhlassa mukana, ei kukaan tiennyt sanoa sen muinaisen
          kuninkaan nimeä, jonka hautakummulla nyt istuttiin, eikä myöskään, milloin
          tämä hautakumpu oli rakennettu, sillä nämä tiedot olivat jo vaipuneet
          ikuisen unholan yöhön. Puhuja toivoi myös, että riita ja eripuraisuus
          Pohjolan kansojen keskuudesta, missä se oli ennen saanut aikaan hävitystä,
          verenvuodatusta ja vihollisuutta, katoaisi ainaisiksi ajoiksi. Kauniisiin
          lauseisiin sommiteltu tervehdyspuhe kehoitti kaikkia Pohjolan yliopistoja
          ystävälliseen ja veljelliseen kilpailuun sivistystyössä koko ihmiskunnan
          hyväksi.
        </p>
        <p class="paragraph">
          Sekä tervehdyspuhe että muutkin juhlapuheet olivat omiaan hälventämään
          mielissä vallinneen jäykkyyden ja juhlavieraat kansallisuuteen katsomatta
          tunsivat itsensä saman sivistyshengen lapsiksi ja ystävällisiksi veljiksi.
        </p>
        <p class="paragraph">
          Suuria rahasummia oli Upsalan yliopisto uhrannut muistojuhlan
          järjestämiseen, mutta eivätpä yksityisetkään säästäneet itseään saadaksensa
          juhlan onnistumaan. Muuan rikas sahanomistaja oli lähettänyt ylioppilaille
          kutsun tulla Älfkarlebyhyn Dal-joen suulla hänen kutsuvieraikseen. Erään
          kauniin, koivuja kasvavan saaren Dal-joessa oli hän antanut puhdistaa ja
          siistiä juhlapaikaksi. Juna vei vieraat Upsalasta ensin Dannemoran
          rautakaivokselle ja täällä ihmeteltiin sitä suunnattoman suurta ja syvää,
          maan uumeniin ulottuvaa aukkoa, joka oli syntynyt, kun puolisen tuhatta
          vuotta oli yhtämittaa samasta paikasta kaivettu ja nostettu rautamalmia. Ja
          kun vieraat saapuivat Älfkarlebyhyn, niin he huomasivat, että saaren
          molemmin puolin oli kosket, jotka Dal-joki muodosti. Koskissa oli
          lohenpyydyksiä ja kauniin koivikon keskeen saarelle oli omistaja kaivattanut
          lammikon, jonka pohja sekä reunat olivat vuoratut puhtaiksi höylätyillä ja
          tiiviisti saumatuilla lankuilla. Koko lammikko oli täytetty simalla, jota
          pitkävartisilla kipoilla nostettiin suuriin puhvelinsarvista tehtyihin
          juoma-astioihin.
        </p>
        <p class="paragraph">
          Ruotsalaiset lauloivat laulua:
        </p>
        <div class="verse"><p>
        Svearne fordomdags drucko ur horn<br>
        togo in städer med vallar och torn.<br>
        </p></div>
        <p class="paragraph">
          Ja nyt ruvettiin muinaisten svealaisten simanjuontia matkimaan. Joka ei
          ennen ollut sarvesta juonut, tuli pian huomaamaan, että siinäkin tarvittiin
          tottumusta. Jos joku käänsi sarven sillä tavoin, että kärki oli hänestä
          poispäin, ja kallisti sarvea siitä juodaksensa, niin, kun kärki oli kohonnut
          hänen suunsa yläpuolelle, pulpahti sarven sisällys hänen kasvoillensa.
          Juomatoverit silloin pyrskähtivät nauramaan. Välttääksensä tällaista
          vastoinkäymistä oli, ennenkuin sarvesta ryyppäsi, käännettävä se niin, että
          sarvenkärki oli kainalossa. Silloin sarven sisällys ei läikkynyt kasvoille.
        </p>
        <p class="paragraph">
          Samassa saaressa, johon simalammikko oli kaivettu, oli myös mäenrinteeseen
          haudattu iso tynnyri, jonka alasyrjässä oleva hana pisti esiin sammalien ja
          turpeiden seasta. Hanan alapuolelle oli asetettu pikareita ja kuka väänsi
          hanaa, sai pikariinsa punssia. Toisessa mäentörmässä oli toinen tynnyri,
          josta sai viiniä. Näitä lähteitä ja lammikkoa, jotka sisälsivät punaista ja
          keltaista nestettä, tutkimaan oli Älfkarlebyn omistaja kutsunut vieraansa ja
          nämä tekivätkin hartaita ja uutteria tutkimuksia. Keinotekoisen lammikon ja
          lähteiden teettäminen sekä sisustaminen kuuluu aiheuttaneen paikan
          omistajalle parinkymmenen tuhannen kruunun menot. Mutta olihan menoja
          vastaavalle tulopuolelle merkittävä yleinen tyytyväisyys ja monen miehen
          toivotukset, että he useamminkin vastedes kulkiessaan elämän erämaata
          joutuisivat näin miellyttävän kosteikon suojassa virkistystä saamaan.
        </p>
        <p class="paragraph">
          Hämäläisen osakunnan kuraattori ja edustaja, dosentti Perander, joka oli
          tunnettu hyväksi puhujaksi, oli huolellisesti valmistautunut puhetta
          pitämään tässä tilaisuudessa ja olikin jo päässyt hyvään vauhtiin, kun hänen
          puheensa keskeytti hirveä möläkkä ja hurraaminen. Vieressä olevassa koskessa
          oli pyydykseen mennyt iso lohi ja sitä oli ryhdytty juuri sillä hetkellä
          nostamaan vedestä, jolloin se tietysti kovasti potki ja teki vastarintaa.
          Ne, jotka olivat lähinnä koskenpartaalla, seurasivat väkevän kalan taistelua
          suuremmalla tarkkaavaisuudella kuin Peranderin kaunista puhetta, ja kun he
          rupesivat hurraata huutamaan lohen nostajille, niin melkein koko
          juhlayleisön huomio kiintyi tähän ja se syöksyi rannalle.
        </p>
        <p class="paragraph">
          Upsalan yliopiston 400-vuotiseen muistojuhlaan osaa ottaneet suomalaiset
          vieraat palasivat kotimaahan samaa tietä, kuin olivat menneetkin.
          Miesmuistiin sitä ennen ei Suomesta ollut käyty ruotsalaisten vieraina, ja
          siihen lienee ollut syynä valtiollinen varovaisuus, kun koetettiin välttää
          venäläisten epäluuloja liian läheisten suhteitten syntymisestä suomalaisten
          ja ruotsalaisten välillä. Käynti Upsalan juhlilla oli alkuna entisen
          tuttavuuden solmiamiseksi uudelleen. Suomalaisten tällä matkalla saamat
          lämpimät vaikutelmat läntistä naapuria kohtaan ovat nähtävästi saaneet
          aikaan sen, että tuttavuuden elvyttämistä ja uusimista on jatkettu
          vuosikausien kuluessa Suomessa kukoistukseen kohonneiden laulukuntien
          tekemien konserttimatkojen kautta.
        </p>
        <p class="paragraph">
          Se voima, joka ihmismieliin vaikuttaa yhteisen sivistyksen muistojuhlissa
          taikka nuoruuden innolla esitetyssä laulussa, oli jälleen lähentänyt kaksi
          erirotuista kansaa toisiinsa, huolimatta siitä että heidät erottaa
          toisistaan laaja merenulappa ja eri kieli, ja vaikka valtiollisetkin
          harrastukset ovat pyrkineet heitä toisistaan vieroittamaan.
        </p>
      </div>
      <div class="chapter">
        <h2>Muutamia muistelmia ylioppilaslaulun vaiheista ennen vuotta 1885</h2>
        <p class="paragraph">
          Alkupuolella 1870-lukua oli yliopiston piireissä vain yksi yhteinen
          laulukunta, <i>Akadeeminen laulukunta</i>. Se oli perustettu Paciuksen
          aikana luultavasti noin 1850-luvulla ja silloin ylioppilaskunnan jäsenet
          olivat suostuneet kukin joka lukukausi maksamaan 60 kopeekkaa niiden
          tarpeiden hankkimiseksi, jotka laulukunnalle olivat välttämättömät, niinkuin
          nuotit y. m. Akadeemiselle laulukunnalle syntyi siten vähäinen rahasto, joka
          ei kuitenkaan riittänyt sen menoihin. Laulu oli kuitenkin saatu syntymään ja
          siitä koitui suurta hyötyä ylioppilaskunnalle. Huolellisesti harjoitetut
          kakstoistikot (kolmenkertaiset kvartetit) matkustelivat Suomessa kaupungista
          kaupunkiin keräämässä konsertteja antamalla varoja perustettavaa
          ylioppilastaloa varten.
        </p>
        <p class="paragraph">
          Tämä hanke onnistui ja samalla oli miesääninen kvartettilaulu saatu hyvään
          maineeseen. Laulukunta sai ylioppilaskunnan yleisestä kassasta vuotuisen
          raha-avun. Innolla ja halulla otti jotenkin suurilukuinen laulajajoukko osaa
          Akadeemisen laulukunnan harjotuksiin.
        </p>
        <p class="paragraph">
          Vuonna 1874 ja vielä eteenpäin vuoteen 1878 oli Akadeemisen laulukunnan
          johtajana länsisuomalainen maisteri <i>Martin Wegelius</i>, josta sittemmin
          tuli Helsingin musiikkiopiston johtaja. Hänen jyrkkä ruotsinmielisyytensä
          sai monen suomenmielisen ylioppilaan laulajien joukossa nurisemaan, kun
          laulajat eivät saaneet, niinkuin heidän mielensä teki, laulaa kylliksi
          useita suomenkielisiä lauluja, vaan heidän täytyi alistua johtajan ja hänen
          kanssaan samanmielisten toverien tahdon alle. Ruotsinmielisyys ja
          suoranainen vihamielisyys suomenkieltä vastaan tuli näkyviin monella tavoin.
          Kun esim. maisteri Taavi Hahlin Ylioppilaslaulu-kokoelman »Vineta»-nimisessä
          laulussa oli vain suomenkieliset sanat, hankki laulukunnan johtaja Ruotsista
          saakka ruotsinkielisen tekstin tähän lauluun, joka sitten harjoitettiin ja
          laulettiin sillä kielellä. Alakynnessä pienenä vähemmistönä ollessaan
          suomenmielisten laulajain täytyi nähdä useimmat vaatimuksistaan jäävän
          täyttämättä. Suomenmieliset olivat silloin pienenä vähemmistönä; se käy
          siitäkin selville, että kun ylioppilastalo vuonna 1870 vihittiin, kuului
          suomenmielisiin ainoastaan noin 70 ylioppilasta. Kun juhlan ohjelma oli
          umpiruotsalainen eikä suomenmielisten vaatimuksien mukaan suomenkielelle
          annettu yhtään sijaa, erkanivat nuo 70 viettäen juhlansa erillään muista.
          Tämä seikka heille tuotti nuhteet itse J. W. Snellmanin puolelta, joka
          paheksui heidän menettelyään. Hän vaati näet jyrkästi, että vähemmistön aina
          täytyy mukautua enemmistön vaatimusten mukaan, ellei se tahdo yhteistä
          kokonaisuutta hajoittaa. »Kuinka te voitte toivoakaan», lausui hän, »että
          ruotsinmieliset, sittenkuin te vastedes olette enemmistössä ja vallassa,
          teitä sitten tottelisivat eroamatta teistä?» Myöhemmät olot ovat kyllä
          osoittaneet, miten oikein Snellman ennusti: jo kymmenen vuotta sen jälkeen
          olivat ruotsinmieliset ylioppilaat saman talon muistojuhlassa eristyneet
          muista.
        </p>
        <p class="paragraph">
          Mikäli suomalaisuus voitti alaa ylioppilaspiireissä, sitä rohkeammin alkoi
          kuulua laulajienkin kesken vaatimuksia, että ohjelmistoon otettaisiin yhä
          enemmän suomenkielisiä lauluja. Mutta enemmistö oli vielä ruotsinmielinen ja
          pysyi lujasti mielipiteissään eikä suostunut asettamaan kirkkoa keskelle
          kylää. Niinpä päätti Suomalainen Nuija ottaa kustantaaksensa erityisen
          kvartettilaulunjohtajan harjoittamaan suomalaisia lauluja. <i>»Suomalaisen
          Nuijan laulukunta»</i> esiintyi sitten suomenmielisten ylioppilaitten
          etupäässä, kun nämä halusivat käydä laululla tervehtimässä jotakin
          arvokkaampaa henkilöä tai kun suomenmielinen puolue tahtoi panna toimeen
          iltamia taikkapa ylipäänsä muutoin halusi saada suomenkielistä
          kvartettilaulua kuulla.
        </p>
        <p class="paragraph">
          Ensimäisenä suomenmielisten ylioppilaitten laulukunnan johtajana oli
          maisteri <i>Taavi Hahl</i>. Hänen johdollaan oli Suomalaisen Nuijan
          laulukunta harjautunut niin hyväksi, että se jäsentensä vähälukuisuudesta
          huolimatta saattoi kunnialla esiintyä.
        </p>
        <p class="paragraph">
          Jokaisen vapaaehtoisen laulukunnan koossapysyminen riippuu laulunjohtajan
          taidosta laulun johtamisessa ja innostuksen ylläpitämisessä. Niin kauan kuin
          maisteri Taavi Hahl johti Suomalaisen Nuijan laulukuntaa, oli se hyvässä
          kunnossa; mutta suomalaisen laulun vahingoksi oli hänen terveytensä heikko
          ja hänen täytyi lähteä ulkomaille terveyttään hoitamaan. Jäätyänsä ilman
          johtajaa meni Suomalaisen Nuijan laulukunta hajalle joksikin aikaa. Sen
          jäsenet suurimmaksi osaksi yhtyivät Akadeemiseen laulukuntaan, josta eivät
          kaikki suomenkieliset laulajat olleet eronneetkaan, niin kauan kuin molemmat
          laulukunnat vielä olivat toimessa.
        </p>
        <p class="paragraph">
          Uuteen voimaan elpyi suomenkielinen kvartettilaulu, vasta kun Suomalainen
          Nuija oli v. 1879 onnistunut saamaan laulunjohtajaksi herra <i>Nils
          Kiljanderin</i>.
        </p>
        <p class="paragraph">
          Nils Kiljander oli ylioppilaana ollessaan kuulunut viipurilaiseen
          osakuntaan. Lauluopinnoita hän oli harjoittanut Tukholmassa ja toimi
          Helsingin ruotsalaisessa teatterissa oopperalaulajana, silloin kun hänet
          saatiin vastaanottamaan sivutoimena Suomalaisen Nuijan laulunjohtajan
          tehtävät. Musikaaliselta aistilta tarkkana, taitavana ja kaikin puolin
          maltillisena laulunjohtajana sai hän laulajat innosta tekemään parhaansa,
          niin että laulukunta tuskin milloinkaan oli ollut niin hyvin harjoitettu
          kuin hänen aikanansa.
        </p>
        <p class="paragraph">
          Tätä ennen oli myöskin Akadeemisessa laulukunnassa tapahtunut
          johtajanvaihdos. Laulukunnan monivuotinen johtaja, maisteri Martin Wegelius,
          oli v. 1877 luopunut tästä toimesta ja hänen jälkeensä valittiin
          kevätlukukaudella v. 1878 maisteri <i>Gustaf Maximilian Sohlström</i>.
        </p>
        <p class="paragraph">
          Maisteri Sohlström sai aatteen muodostaa Akadeemisen laulukunnan etevimmistä
          laulajista suuren valiokuoron, joka hyvin harjoitettuna lähtisi Pietariin
          antamaan konsertteja ja sillä tavoin kokoamaan varoja, joilla avustettaisiin
          haavoitettuja suomalaisia sotilaita. Olihan Suomen kaartinpataljoona vielä
          Turkin sodassa eikä ollut sotaretkeltä palannut. Laulunjohtajan innostus
          tarttui muihinkin. Tuota pikaa oli saatu kokoon runsaslukuinen laulukunta,
          miehet olivat kaikki valikoidut maisteri Sohlströmin harkinnan mukaan, ja
          niin kokoontuivat Akadeemisen laulukunnan, Nuijan laulukunnan ja eri
          osakuntien omien pienempien laulukuntien etevimmät laulajat muodostaen
          melkoisen suuren laulukuoron. Tuo uusi laulukunta nimitti itseänsä: <i>P. C.
          (= Petersburgska Conserten)</i>.
        </p>
        <p class="paragraph">
          Siitä tuli epäonnistunut yritys.
        </p>
        <p class="paragraph">
          Paitsi Akadeemisen laulukunnan nuotteja hankittiin tälle uudelle
          laulukunnalle velaksi noin 600 markan arvosta »Ylioppilaslauluja» (50 kpl. à
          12 mk:aa). Tulevien voittojen tilille kirjoitettiin niin suuri joukko
          menoja, että se hämmästytti kaikkia P. C. laulukunnan ulkopuolella olevia.
          Sanomalehdissä julkaistut ilmoitukset harjoituksista maksoivat ennen
          kuulumattomia summia. Punssia oli lauluharjoituksissa juotu velaksi noin 80
          kannua, yhteisellä kustannuksella myöhemmin maksettavaksi. Sitä ennen oli
          ollut tapana, että jos punssia käytettiin äänenkäheyden parantamiseksi, niin
          sen sai kukin laulaja kohdaltansa maksaa ja hän tyytyi tavallisesti yhteen
          lasiin joka harjoitustilaisuudessa. Kaikki ne rahat, mitkä ylioppilaskunnan
          talousarviossa oli varattu Akadeemisen laulukunnan vuosimenoja varten,
          tuhlattiin yhtenä lukukautena ja tehtiin velkoja lisäksi. Ilmoituksia
          laulajain kokoontumisesta lauluharjoituksiin lähetettiin kaikkiin
          huomattavampiin sanomalehtiin niin runsaasti, että kun maksua ilmoituksista
          ei seurannut mukana, ei minkään sanomalehden konttorissa enää vastaanotettu
          sellaisia ilmoituksia. Ylioppilaskunnan laulajain rahaluotto oli hävitetty.
          Kun joku laulaja oli jäänyt tulematta lauluharjoitukseen, lähetettiin toinen
          laulaja, jonka ei epäilty jäävän sille tielle, ajurilla häntä noutamaan
          harjoitukseen. Nämä kulungit tehtiin kaikki sen rahakassan tilille, joka
          aiottiin koota vastaisilla konserteilla.
        </p>
        <p class="paragraph">
          Kevätlukukauden lopulla oli yleinen mielipide ylioppilaspiireissä kääntynyt
          niin suuressa määrin koko tuota Pietarissa pidettävää konserttihanketta
          vastaan, että osakunnat virallisesti lausuivat hanketta vastustavansa, sillä
          epäiltiin, ettei venäläinen arvostelu olisi suotuisa, ja että varsinkin
          paheksuttaisiin, jos suomalaiset ylioppilaat venäläiseltä yleisöltä
          kokoaisivat rahoja haavoitetuille suomalaisille sotilaille.
        </p>
        <p class="paragraph">
          Osakuntien lausuma mielipide teki tyhjäksi koko Pietarin konserttimatkan.
          Mutta kun tahdottiin saada laulukunnan tekemät velat maksetuiksi, päätti
          laulukunta P. C. antaa konsertteja omassa maassa. Se otti siitä lähtien
          nimekseen <i>»Muntra Musikanter»</i>; lyhennettynä nimi merkittiin <i>»M.
          M.»</i> Ja sennimisenä kuorona se läksi konserttimatkalle Suomen
          rannikkokaupunkeihin. Vuokrattiin höyrylaiva, joka kuljetti laulukunnan
          kaupungista toiseen, ja sillä tavoin annettiin konsertti toisensa jälkeen
          alkaen Viipurista Haminassa, Kotkassa, Loviisassa ja Porvoossa.
          Konserttimatkaa jatkettiin länteen päin Hankoon ja Turkuun sekä niihin
          Pohjanlahden kaupunkeihin, joihin laivalla pääsi. Mikäli kukin lähestyi omaa
          kotiseutuaan, tipahti hän laulukunnasta pois, niin että laulajain rivit
          lopulla olivat hyvinkin harvenneet. Samalla kertaa jäivät sinne tänne
          Ylioppilaslaulujen nuottivihotkin. Niitä löydettiin sitten vuosikausien
          kuluttua monelta haaralta: Oulusta, Vaasasta, Turusta, Viipurista ja näiden
          kaupunkien välimailta, yksityisten kodeista, ravintoloista, majataloista y.
          m. pitkin Suomen rannikkoseutuja.
        </p>
        <p class="paragraph">
          Laulukunnan johtaja ei liioin saanut kehumisia toimestaan. Hänen osakuntansa
          pani hänet syytteeseen tuhlauksesta ja häntä rangaistiin. Velat eivät näet
          likimainkaan tulleet suoritetuiksi ja häpeä lankesi Akadeemisen laulukunnan
          niskoille. Estääksensä skandaalin paisumasta ylen suureksi maksoi yliopiston
          silloinen rehtori, prof. Lagus velaksi otetut nuotit yliopiston rahoilla.
          Tileissä tuon menoerän sanottiin olleen merkittynä: »för noter åt Akademiska
          orkesterns vokalafdelning».
        </p>
        <p class="paragraph">
          Akadeeminen laulukunta valitsi johtajaksensa maisteri Sohlströmin jälkeen
          hovioikeudenauskultantti <i>Oscar Mechelinin</i>, joka oli sekä taitava
          musiikkimies että johtajana innokas. Kieliriita oli kuitenkin jo erottanut
          laulajatkin kahteen eri leiriin, joita uusi johtaja ei helposti saanut enää
          yhtymään. Herra Mechelin luopui toimesta keväällä v. 1879 ja silloin
          Akadeemisen laulukunnan jäsenet tekivät onnistuneen päätöksen valitessaan
          yhteiseksi johtajaksensa <i>Nils Kiljanderin</i>. Hänen tasapuolinen ja
          kieliasioissa tyyni menettelynsä sai molemmat laulukunnat jälleen yhtymään
          eikä kenenkään kohtuullisia toivomuksia loukattu. Ilmoituksissa
          lauluharjoituksista ei enää käytetty Akadeemisen laulukunnan eikä
          Suomalaisen Nuijan laulajain nimeä, vaan yhteisenä nimenä oli
          <i>Ylioppilaskunnan Laulajat, Studentkårens Sångare</i>, ja laulukunta oli
          yksi ja jakamaton.
        </p>
        <p class="paragraph">
          Nils Kiljanderin aikana järjestettiin kaikki ylioppilaslaulajain nuotit,
          jotka sitä ennen olivat olleet tavattomana sekamelskana. Kiljander ja minä
          teimme työtä sangen kauan, ennenkuin nuottivarasto oli järjestetty.
          Epäjärjestyksen välttämiseksi valittiin erityiset nuottiviskaalit pitämään
          nuottikirjastoa järjestyksessä. Lauluja harjoiteltiin niin ahkerasti ja
          menestyksellisesti, että noin 60—70-miehinen laulukunta kykeni antamaan
          laulajaiset hyvällä tuloksella. Mutta Kiljanderin vaikutusaika jäi ikävä
          kyllä lyhyeksi.
        </p>
        <p class="paragraph">
          Syyslukukaudella v. 1880 Nils Kiljander erosi laulunjohtajan toimesta
          siirtyen musiikinlehtorin virkaan Sortavalan seminaariin, ja hänen jälkeensä
          laulukunnan johtajaksi valittiin länsisuomalainen juristi <i>Jakob Verner
          Holmberg</i>. Iältään hän oli 20-vuotias ja osasi hyvin soittaa pianoa,
          mutta, vaikka häneltä ei puuttunut musikaalista taitoa, ei hän kuitenkaan
          osannut pysyä tasapuolisena eri puolueiden vaatimusten keskivaiheilla, vaan
          asettui suomenmielisten enemmistöä vastaan. Myönnettävä kuitenkin on, että
          silloin oli hyvin vaikea tyydyttää molempia vastakkaisia puolueita, sillä
          kieliriita ylioppilaitten kesken oli tulisimmillaan. Kiihkeät agitaattorit
          suomenmielisten puolella kuten esim. Lauri Kivekäs ja Jonas Castrén sekä
          moni heidän talutusnuorassaan kulkeva, pauhasivat joka päivä, että
          suomalaisen puolueen kunnia vaati, että jokaisessa juhlatilaisuudessa
          saadaan »koko programmi toimeen», se on: umpisuomalainen ohjelma. Yhtä
          järkähtämättä taistelivat ruotsinmieliset vaatien oman kunniansa puolesta,
          että ruotsi kaikuisi ylinnä ja joka paikassa. Näin ollen oli eri puolueisiin
          kuuluvien ja kunniastaan arkojen laulajain koossa pitäminen vaikea tehtävä,
          johon ei nuoren herra Holmbergin maltti eikä auktoriteetti riittänyt.
        </p>
        <p class="paragraph">
          Jotakuinkin tyynesti kului syyslukukausi v. 1880, kunnes ruvettiin
          valmistamaan suurenmoista iltamaa ylioppilastalon vihkimysjuhlan X:ksi
          vuosipäiväksi, 26. marraskuuta. Yliopiston musiikinopettajan Faltinin
          johdolla harjoitettiin pitkä, komea kantaatti, Schillerin runoelma »An die
          Künstler», jonka oli suomentanut Uno von Schrowe. Viikkokausia oli tehty
          työtä ja kantaatti oli laulettava torvisoittokunnan säestyksellä. Kun sitä
          ei oltu harjoitettu ruotsiksi, niin se suututti ruotsinmielisiä, ja he
          tahtoivat saada siitä korvaukseksi Maamme-laulun lauletuksi ruotsalaisilla
          sanoilla.
        </p>
        <p class="paragraph">
          Päivää ennen iltamaa, kun suoritettiin kantaatin viimeistä harjoitusta,
          pyysivät muutamat laulajat, että yliopiston laulunopettaja antaisi kuoron
          laulaa kerran tai pari Maamme-laulun, sillä he epäilivät, etteivät kaikki
          laulajat osaisi sen ruotsalaisia sanoja. Suomalaiset laulajat panivat
          tietysti heti vastaan. »Kuinka se kävisi päinsä», sanoivat he, »että
          Maamme-laulu laulettaisiin ruotsiksi, kun edelläoleva puhe isänmaalle tulee
          pidettäväksi suomeksi?» »Runebergin omalla kielellä se on laulettava»,
          inttivät toiset.
        </p>
        <p class="paragraph">
          Asian ratkaisi juhlatoimikunta, joka määräsi, että orkesteri soittaisi sen
          laulun ja kukin yhtyisi laulamaan, millä kielellä halusi.
        </p>
        <p class="paragraph">
          Tämä määräys sai ruotsinmieliset laulajat niin suuttumaan, että he joukolla,
          kaikkiaan noin 40 miestä, julistivat, etteivät he ollenkaan tule koko
          juhlaan, koska muka Maamme-laulu oli kielletty. Tuon uhkauksensa he
          täyttivätkin, kun luulivat saavansa koko juhlakantaatin menemään myttyyn.
          Niiden joukossa, jotka 26. marraskuuta 1880 jäivät pois ylioppilastalon
          10-vuotisesta juhlasta, vaikka olivat sitä ennen siihen valmistautuneet,
          olivat paitsi noita neljääkymmentä myöskin herra Holmberg ja solistit
          jokaisesta neljästä äänestä.
        </p>
        <p class="paragraph">
          Ponnistaen viimeisetkin voimansa saivat suomalaiset kokoon 50 laulajaa ja
          uudet solistit edellisten sijaan. Vielä juhlapäivänä pidettiin viimeinen
          harjoitus Faltinin johdolla, ja musiikkiohjelma meni moitteettoman hvvin.
        </p>
        <p class="paragraph">
          Ruotsinmieliset tunsivat joutuneensa tappiolle ja jonkun päivän kuluttua he
          tilasivat itselleen ylioppilastalon juhlasalin toimeenpannakseen siellä
          iltaman. Heidän iltamassaan tanssittiin ja laulettiin Maamme-laulu
          ruotsiksi, tanssittiin jälleen ja taas laulettiin Maamme-laulu. Akadeeminen
          lukusali oli silloin vielä vanhan ylioppilastalon yläkerroksessa ja siellä
          voi hyvin seurata juhlasalissa suoritettua ohjelmaa. Sillä tavoin
          lukusalissa saatiin kuulla, että Maamme-laulua sinä iltana samassa iltamassa
          laulettiin kumminkin viisi eri kertaa.
        </p>
        <p class="paragraph">
          Ylioppilastalon kymmenennen vuosijuhlan viettäminen niin riitaisella
          tavalla, kuin edellä on esitetty, antoi aihetta uusiin rettelöihin vielä
          jälkeenkin päin. Kun seuraavan vuoden talousarvio oli keskusteltavana ja
          huomautettiin, että siihen asti Akadeemiselle lauluyhdistykselle myönnetty
          vuotuinen kannatussumma 750 markkaa oli huomattu riittämättömäksi, niin se
          päätettiin korottaa 1000 markaksi, mutta samalla lausuttiin, että
          laulunjohtaja on pidettävä ylioppilaskunnan virkamiehenä, jonka velvollisuus
          on saapua ylioppilaskunnan toimeenpanemiin juhlatilaisuuksiin.
        </p>
        <p class="paragraph">
          Tämä määräys suututti ruotsinmielisiä, jotka jyrkästi selittivät, ettei
          laulukunta ole mikään palkattu musikanttijoukko, jota muka rahapalkan
          nojalla voitaisiin pakottaa olemaan mukana ylioppilaskunnan »enemmistön» s.
          o. suomenmielisten toimeenpanemissa juhlissa. Ja laulunjohtajan
          velvoittamista he pitivät jonkunlaisena moraalisena pakotuskeinona heitä
          kohtaan. Sentähden lausuttiin mitä jyrkin vastalause ylioppilaskunnan
          päätöstä vastaan.
        </p>
        <p class="paragraph">
          Kansakoulun isä, Uno Cygnæus täytti 12. lokak. v. 1880 seitsemänkymmentä
          vuotta ja ylioppilaskunta kävi Akadeeminen laulukunta etupäässä häntä
          tervehtimässä. Laulukuntaa johti herra Holmberg. Kun Cygnæus oli kiittänyt
          ylioppilaskuntaa tervehdyksestä puhuen suomeksi, niin herra Holmberg
          vastineeksi laulatti ruotsalaisen laulun ja vielä eräs puhuja herra
          Holmbergin kehoituksesta astui esiin joukosta pitäen Cygnæukselle
          ruotsinkielisen puheen. Suomenmielisiä se harmitti, sillä he pitivät
          toisella kielellä vastaamista tahallisena epäkohteliaisuutena, koska kerran
          niin tärkeä arvo annettiin sille seikalle, millä kielellä ylioppilaskunnan
          puolesta puhuttiin. Tyytymättömyytensä herra Holmbergin menettelyn johdosta
          ilmoitti 25 suomenmielistä laulajaa kirjoitetussa vastalauseessa. Sellaista
          mielenosoitusta ei Holmberg jaksanut kärsiä, vaan närkästyneenä ilmoitti
          luopuvansa laulunjohtajan toimesta.
        </p>
        <p class="paragraph">
          Kieliriita oli kohonnut kiihkeimmilleen ja ylioppilaslaulajat olivat
          arkatuntoisimmat soturit tässä taistelussa. Heitä olivat puolueelliset
          laulunjohtajat useimmin loukanneet. Kumpikin puolue tahtoi kaikin mokomin
          saada oman puolueen miehille enemmistön laulukunnassa ja niin tuli miehiä
          tulvimalla kummastakin puolueesta pyrkien laulukunnan jäseniksi. Muutamat
          innokkaat agitaattorit haalivat oman puolueensa joukosta ylioppilaita, keitä
          hyvänsä, kellä vain hiukankin oli laulunääntä, joukon jatkoksi ja puolueen
          vahvistukseksi. Sellaisista kirkujista tietysti oli haittaa laululle, ja
          asetettiin erityinen tutkijalautakunta tarkastamaan, kuka oli kelvollinen
          laulajain joukkoon otettavaksi. Tutkijalautakunta menetteli puolueellisesti
          julistaen suomenkielisistä laulajista suuren joukon kykenemättömiksi
          laulamaan ja väittäen, että he olivat pyrkineet laulukuntaan jäseniksi
          laulukunnan tarkoitukselle vieraista syistä, jonka tähden heitä ei voitu
          hyväksyä laulukuntaan. Siitä tietysti taas syntyi uusia riitoja ja
          rettelöitä.
        </p>
        <p class="paragraph">
          Pari kuukautta kului kevätlukukaudella v. 1881, ilman että laulajat
          ollenkaan yrittivät harjoitella lauluja, vaan he riitelivät keskenään
          laulunjohtajan ollessa puheenjohtajana. Kun sitten herra Holmberg oli
          laulunjohtajan toimesta eronnut, niin jäivät laulajat riitelemään yksin. Se
          kyllä kävi päinsä. Ja niin tasaväkiset olivat puolueet laulajain kesken,
          ettei ratkaisevaa voittoa ollut isoon aikaan kummallakaan puolella.
        </p>
        <p class="paragraph">
          Pääasiallisena riitakysymyksenä oli ylioppilaskunnan päätös, joka koski
          laulukunnan vuotuista rahakannatusta. Suomenmieliset laulajat hyväksyivät
          kokonansa ylioppilaskunnan päätöksen, mutta ruotsinmieliset sitä
          vastustivat. Niin kauan oli tuota kiistaa jatkunut, että jokainen jo
          ennestään tunsi toisensa, oliko hän vastustaja vai saman puolueen mies.
          Ylimalkaista rähinää ja suurella äänellä toisensa voittamista ei sallittu,
          vaan laulunjohtajan puutteessa valittiin puheenjohtaja järjestystä valvomaan
          noissa riitakokouksissa.
        </p>
        <p class="paragraph">
          Eräässä sellaisessa kokouksessa, joka juuri oli alkamaisillaan, pyysin
          puheenvuoroa tehdäkseni esityksen, ja sanoin: »Hyvät herrat, olemme niin
          monta kertaa jo väitelleet, tulematta mihinkään lopputulokseen, että nämä
          väittelyt rupeavat ikävystyttämään. Nyt ehdotan, että, ennenkuin jatkamme
          kinastelua, tänä iltana ensin laulaisimme ja riitelisimme sen jälkeen, jos
          haluttaa. Pitäisihän meidän laulaa ainakin kaksi laulua, nimittäin:
          'Lippusemme kohouupi' ja 'Bröder o slutom förbund'.» Iloisella naurulla
          hyväksyttiin ehdotus. Ehdottamani laulut laulettiin, jonka jälkeen
          ryhdyttiin valitsemaan puheenjohtajaa tämän illan kinastelua ohjaamaan. Niin
          tasaväkiset olivat silläkin kerralla puolueet laulajain kesken, että, kun
          suomenmieliset ehdottivat minua puhetta johtamaan ja ruotsinmieliset
          uusmaalaista Hjalmar Neiglickiä, niin äänet puheenjohtajan vaalissa menivät
          tasan, mutta arpa lankesi Neiglickin puolelle.
        </p>
        <p class="paragraph">
          Kumpikin puolue epäili ja aavisti aina jotakin yllätystä vastakkaiselta
          puolueelta, sentähden ei tohdittu jäädä pois kokouksista, ettei toinen
          puolue pääsisi voitolle. Viimein tuollainen alituinen riiteleminen, josta ei
          kuitenkaan tullut ratkaisua, rupesi kyllästyttämään suomenmielisiä niin,
          etteivät he enää miehissä saapuneetkaan kokoukseen, ja silloin oli
          satunnainen enemmistö ruotsinmielisillä. Nämä käyttivät heti hyväksensä tätä
          tilaisuutta sillä tavoin, että julistivat Akadeemisesta laulukunnasta
          erotetuiksi kaikki ne 25 laulajaa, jotka olivat ilmoittaneet vastalauseen
          herra Holmbergin menettelyn johdosta. Kun suomalaisesta puolueesta
          saataisiin 25 laulajaa vähennetyksi, niin ruotsalaiset olisivat tietysti
          enemmistössä kauan aikaa. Turha oli suomenmielisten väitellä vastaan.
          Suurella kirkunalla julistivat ruotsinmieliset heidät jäävinalaisiksi mitään
          päättämään omassa asiassaan.
        </p>
        <p class="paragraph">
          Kysymyksessäolevat 25 suomenmielistä laulajaa suutuksissaan ilmoittivat,
          etteivät he tahtoneet enää kuuluakaan mokomaan laulukuntaan, joka ei salli
          vapautta lausua julki mielipidettään, kun heidän toiveitaan ja tunteitaan
          loukataan, ja päätöstä vastaan panivat vastalauseensa kaikki suomenmieliset
          lausuen, ettei kenelläkään ollut valtaa eikä oikeutta erottaa ketään
          laulukunnasta, johon liittyminenkin on vapaaehtoista. Mutta jokaisella on
          oikeus itse erota sellaisesta seurasta, johon ei tahdo kuulua. Ja siitä
          syystä useimmat itse pyyhkäisivät nimensä pois Akadeemisen laulukunnan
          nimiluettelosta.
        </p>
        <p class="paragraph">
          Ruotsikot olivat tällä tavoin saaneet laulukunnassa varman enemmistön ja
          ryhtyivät nyt taisteluun ylioppilaskuntaa vastaan luottaen puoluetovereihin
          laulukunnan ulkopuolella. Laulukunta kieltäytyi vastaanottamasta
          ylioppilaskunnan rahakannatusta, »mikäli siihen oli liitetty uusia
          vaatimuksia laulunjohtajan suhteen». Tämän päätöksen kautta Akadeeminen
          laulukunta jäi vuosikausiksi ilman ylioppilaskunnan kannatusta ja asettui
          julkisesti vihamieliselle kannalle ylioppilaskuntaan nähden.
        </p>
        <p class="paragraph">
          Sittenkuin Akadeemisen laulukunnan jäsenet laulunjohtajan erottua olivat
          riidelleet keskenänsä, ärsyttäneet toisiaan ja saaneet eräitä joukostaan
          eroamaan koko laulukunnasta, valitsivat he viimein laulunjohtajaksensa fil.
          kand. <i>Edvard Rindellin</i>. Herra Rindell oli kyllä innokas puoluemies ja
          taattu ruotsikko, mutta heikko laulunjohtaja. Pian, sen jälkeen kun herra
          Rindell oli valittu laulukunnan johtajaksi, tuli maisteri <i>Hjalmar
          Londén</i> käymään ylioppilastalolla. Vahtimestarin avulla hän pääsi
          kirjastoon, jossa laulukunnan lippua säilytettiin, ja vei sen omaan
          huostaansa. Kun häntä siitä ylioppilaskunnan yleisessä kokouksessa
          moitittiin ja häntä vaadittiin tuomaan lippu takaisin, sanoi hän ottaneensa
          sen talteen laulunjohtajan kehotuksesta. Lippu oli näet laulukunnan oma eikä
          ylioppilaskunnalla ollut siihen omistusoikeutta. Ja ettei ylioppilaskunta
          sitä saisi käsiinsä, tahtoi hän sen pelastaa laulukunnalle.
        </p>
        <p class="paragraph">
          Moniaat laulajat lausuivat närkästyksensä hra Londénin omavaltaisuudesta ja
          vaativat, että lippu oli otettava pois herra Londénilta ja tuotava takaisin.
          Tämä ei sanonut sitä suosiolla antavansa ja lisäksi hän ehdotti, että
          hänelle edeltäpäin annettaisiin tieto, milloin ylioppilaskunnan edustajat
          tulisivat sitä puukko kädessä vaatimaan, että hän tietäisi pönkittää ovensa
          ja ryhtyä varustautumaan rynnäkköä torjuaksensa.
        </p>
        <p class="paragraph">
          Ylioppilaskunnan silloinen puheenjohtaja E. G. Palmén huomautti hra
          Londénille, että tällainen puukkoon vetoaminen oli ylioppilaskuntaa kohtaan
          häpeämätön solvaus, ja että puheenjohtaja antoi hra Londénille viralliset
          nuhteet. Eräs laulukunnan jäsen sanoi, että herra Londén oli menettelyllään
          häväissyt laulukunnan lippua, ja että hänen mielestään häväistys oli sitäkin
          suurempi, kun herra Londén kuuleman mukaan säilytti laulukunnan lippua
          pesukaapissaan, ja ettei kukaan halunnut kulkea sellaisen lipun jäljessä,
          jota oli säilytetty herra Londénin pesukaapin astioiden joukossa j. n. e.
        </p>
        <p class="paragraph">
          Kuitenkin kaikitenkin ryhdyttiin Rindellin aikana taas neuvottelemaan
          ikävien rettelöiden sovinnossa korjaamisesta laulukunnan keskuudessa. Uusia
          laulajia alkoi taas tulla laulukuntaan ja entisiä eronneita jäseniä palata
          takaisin. Silloin ruotsikkojen valta ja enemmistö taas rupesi horjumaan. Kun
          sellaisissa laulukunnan kiistakokouksissa enemmistö alkoi kääntyä
          suomenmielisten voitoksi, jota laulunjohtaja ei suinkaan olisi sallinut,
          niin hän keksi sellaisen tempun, että hän, ennenkuin oli mitään ennätetty
          äänestää ja päättää, julisti kokouksen päättyneeksi, painoi hatun päähänsä
          ja meni tiehensä.
        </p>
        <p class="paragraph">
          Kun muutamana iltana Akadeemisen laulukunnan kokous taas oli päättynyt tällä
          tavoin, niin eräs suomenmielinen laulaja virkkoi:
        </p>
        <p class="paragraph">
          »Ei hyvät herrat! Älkäämme jättäkö itseämme vähemmistön ivattavaksi!
          Jääkäämme tänne neuvottelemaan, miten nämä pitkät ja ikävät rettelöt
          saataisiin päättymään.»
        </p>
        <p class="paragraph">
          Tämä kehotuksen johdosta seisahtui laulusaliin 20—25 suomenmielistä laulajaa
          neuvottelua pitääkseen. Mutta kun herra Londén tämän huomasi, epäili hän
          siitä tulevan jotakin epäedullista ruotsalaiselle puolueelle ja riensi
          kutsumaan vahtimestarin kaasua sammuttamaan. Laulajat huomauttivat
          vahtimestarille, että heillä oli oikeus käyttää salia vielä puolen tuntia ja
          sentähden vahtimestari läksi salista pois jättäen tikapuut keskilattialle
          kaasukruunun alle. Kun herra Londén tällöin ryhtyi vahtimestarin tointa
          hoitamaan ja kapusi tikapuille kaasua sammuttamaan, niin muutamat väkevät
          kädet alkoivat huojuttaa lujasti tikapuita, niin että hän oli
          putoamaisillaan lattialle parin sylen korkeudesta. Hän katsoi silloin
          parhaaksi peräytyä lattialle. Mutta sisu ei sallinut hänen osoittaa pelkoa,
          vaikka hän oli yksin joutunut parinkymmenen kiihtyneen fennomaanin joukkoon.
          Osoittaaksensa halveksumistaan heitä kohtaan, hän pani korkean hattunsa
          päähänsä ja astuskeli huoneessa edestakaisin.
        </p>
        <p class="paragraph">
          »Pois hattu päästä sisällä huoneessa!» tiuskasi hänelle muuan fennomaaneista
          ja samalla antoi kädenliike selityksen sanoille, niin että herra Londénin
          hattu pyörähti lattialle. Kiukustuneena Londén sieppasi hattunsa ylös,
          painoi sen uudestaan päähänsä ja nousi tuolille seisomaan katsoen sieltä
          halveksien ympärillensä; mutta pian oli hän kaikin puolin piiritetty ja
          fennomaanit »tirkistelivät» häntä joka puolelta yhtä ylenkatseellisesti,
          kunnes joku käsi sieppasi tuolin hänen jalkojensa alta ja hän suistui
          lattialle. Silloin hän näki parhaaksi jättää fennomaanit ja poistui.
          Eteisessä hän muutamille tovereillensa sanoi: »Helkkarin fennot, kun
          yrittivät minulle antaa selkään, mutta eivät sentään uskaltaneet.»
        </p>
        <p class="paragraph">
          Se häiriö, minkä Londén sillä kertaa teki, oli kuitenkin estänyt
          suomenmieliset laulajat mitään päätöstä tekemästä laulukunnan asiassa. Pian
          oli heidän kärsivällisyytensä tyyten loppunut ja laulunhalukin kadonnut.
          Mutta laulunharrastusta ei liioin riittänyt ruotsinmielisilläkään. Herra
          Rindell ei saanut laulajia kokoontumaan harjoituksiin, ja samoin oli
          asianlaita vielä syyslukukaudella v. 1881. Tuskastuneena hän luopui
          laulunjohtajan toimesta, johon ruotsinmieliset kevätlukukaudella v. 1882
          valitsivat lääketieteenkandidaatti <i>Oskar V. Mobergin</i>. Olisiko herra
          Mobergilla ollut taitoa johtaa ja harjoittaa sekä pitää koossa
          kvartettilaulukuntaa, siitä ei ole jäänyt mitään tietoa, sillä hänen
          ollessaan laulujohtajana laulajat eivät ollenkaan tulleet harjoituksiin,
          vaikka hän heitä kyllä koki houkutella sanomalehtiin painetuilla
          ilmoituksilla.
        </p>
        <p class="paragraph">
          Suomenmieliset laulajat olivat kyllästyneet niihin rettelöihin, jotka heitä
          kohtasivat, kun he yrittivät pyrkiä jäseniksi Akadeemiseen laulukuntaan.
          Mutta laulunharrastus ei kuitenkaan heissä lamautunut, vaan he vetäytyivät
          osakuntiensa laulukuntiin. Siitä syystä alkoivat eri osakuntien laulukunnat
          toimia entistä virkeämmin. Etupäässä savokarjalaisen osakunnan laulajat
          herrojen <i>K. Th. Hällströmin</i> ja <i>P. J. Hannikaisen</i> sekä
          hämäläisen osakunnan laulukunta herra <i>O. S. Ticcanderin</i> johdolla
          harrastivat suomenkielistä laulua hyvällä menestyksellä.
        </p>
        <p class="paragraph">
          Akadeeminen laulukunta, jonka suomenmielisetkin olivat toivoneet voivansa
          säilyttää kaikkien ylioppilaitten yhteisenä laulukuntana, oli edellä
          kerrotun onnettoman päätöksen johdosta jäänyt ilman ylioppilaskunnan
          rahallista kannatusta, ilman laulunharrastusta, ilman jäseniä ja ilman
          laillisesti valittua laulunjohtajaa. Se oli vaipunut perikadon partaalle ja
          täydellisen hajaantumisen tilaan. Sellaisessa tilassa se pysyi muutamain
          intoilijoiden turmiollisen vaikutuksen alaisena kevätlukukaudesta v. 1882,
          kunnes syyslukukaudella v. 1885 elpymisen merkkejä ilmestyi, sittenkun
          käräjöimiset ja rettelöt olivat tauonneet pahinten yllyttäjäin poistuttua
          yliopistosta.
        </p>
        <p class="paragraph">
          Akadeemisen laulukunnan sääntöjen mukaan oli sen laulunjohtaja valittava
          yliopiston laulunopettajan läsnäollessa. Niin ei tapahtunut, silloin kun hra
          Moberg valittiin. Sen vuoksi ei häntä myöskään virallisesti tunnustettu
          Akadeemisen laulukunnan lailliseksi johtajaksi eikä häntä edes mainita
          yliopiston luettelossa laulunjohtajana. Kevätlukukaudesta v. 1882 alkaen
          kolme vuotta eteenpäin ei yliopiston luettelossa mainita Akadeemisen
          laulukunnan johtajaa laisinkaan, ainoastaan yliopiston musiikinopettaja on
          mainittu. Akadeeminen laulukunta oli kieltäytyessään vastaanottamasta
          ylioppilaskunnan rahallista kannatusta syössyt itsensä rappiotilaan, jossa
          se pysyi syksyyn asti v. 1885. Silloin sen sai elpymään herra <i>Carl v.
          Knorring</i>.
        </p>
        <p class="paragraph">
          Perikatonsa äärimmäisellä partaalla Akadeeminen laulukunta oli syksyllä v.
          1884. Silloin oli yliopiston musiikinopettaja, johtaja Faltin, kivuloisuuden
          tähden saanut virkavapautta ja hänen virkaansa hoiti silloinen
          musiikkiopiston johtaja maisteri Martin Wegelius. Kun sitten maisteri W.
          kutsui sanomalehdissä julkaistuilla ilmoituksilla Akadeemisen laulukunnan
          jäsenet lukukauden alussa kokoon, silloin ilmestyi muutamia entisiä laulajia
          ja heidän joukossaan taas herra Londén, joka kysyi, millä oikeudella ja
          kenen luvalla herra Wegelius oli rohjennut kutsua kokoon Akadeemisen
          laulukunnan, sillä hän (hra Londén), joka mainitsi olevansa laulukunnan v.
          t. varapuheenjohtaja, ei ollut antanut lupaa laulukunnan kokoonkutsumiseen.
          Maisteri Wegelius sanoi yliopiston v. t. laulunopettajana, johtaja Faltinin
          sijaisena, kutsuneensa laulajat lauluharjoitukseen, mutta nyt hän huomasi,
          että heillä olikin suurempi riidanhalu kuin laulunharrastus. Hän jätti
          miehet itseksensä kiukuttelemaan ja meni musiikkisalista tiehensä.
        </p>
        <p class="paragraph">
          Maisteri Wegelius oli jo kauan tunnettu kiivaista ruotsinmielisistä
          mielipiteistään, joiden vuoksi häntä suomenmielisten piireissä nimitettiin
          Martin Svecus -nimellä, eikä ollut syytä pienimpäänkään epäilyyn, että hän
          olisi yrittänyt Akadeemista laulukuntaa suomalaistuttaa. Ainoastaan
          yliopiston v. t. musiikinopettajana hän oli käsittänyt velvollisuudekseen,
          kun ei laillista laulunjohtajaa ollut, kutsua laulajat kokoon saadakseen
          harjoitukset käyntiin. Mutta herra Londénin ja tämän kumppanien käytös häntä
          loukkasi niin, että hän yliopiston rehtorille jätti kirjallisen esityksen
          siitä, että Akadeeminen laulukunta, joka oli muuttunut toraiseksi
          nurkkakunnaksi eikä laulusta välittänyt mitään, hajoitettaisiin ja sen
          säännöt, jotka yliopiston sijaiskansleri aikoinaan oli vahvistanut, saman
          viraston kautta julistettaisiin rauenneiksi.
        </p>
        <p class="paragraph">
          Tätä ehdotusta kannatti kaikin puolin yliopiston varsinainen
          musiikinopettaja, johtaja Faltin, sillä perusteella, ettei Akadeeminen
          laulukunta 5 tai 6 lukukauteen ollut muuta tehnyt kuin rettelöinyt
          ylioppilaskuntaa vastaan, ettei se kertaakaan sääntöjen mukaisesti ollut
          valinnut laulunjohtajaa yliopiston musiikkiopettajan läsnäollessa, jotta
          laulunjohtajaksi olisi saatu musikaalinen henkilö, ettei se kertaakaan
          vuodessa antanut mitään konserttia, niinkuin säännöt määräsivät, ja ettei se
          tehnyt tiliä rahavaroista. Luettelo sääntöjä vastaan tehdyistä rikoksista ja
          laiminlyönneistä, mutta varsinkin Akadeemisen laulukunnan jäsenten usein
          osoittama loukkaava käytös yliopiston sekä varsinaista että v. t.
          musiikinopettajaa vastaan, saivat sekä rehtorin että sijaiskanslerin
          tekemään päätöksen koko laulukunnan hajoittamisesta. Kävi kuitenkin niin,
          että päivää tai paria aikaisemmin, kuin sijaiskanslerin päätös oli
          julkaistava, oli Akadeemisen laulukunnan »v. t. varapuheenjohtaja»,
          jonkanimistä virkamiestä sen säännöissä ei mainita, ehtinyt antaa
          ylioppilaskunnalle haasteen saapua Helsingin raastuvanoikeuteen vastaamaan
          Akadeemisen laulukunnan syytökseen sen varojen anastamisesta.
        </p>
        <p class="paragraph">
          Jos sijaiskansleri nyt olisi peruuttanut laulukunnan sääntöjen laillisen
          voiman ja rehtori hajoittanut koko laulukunnan, niin olisi ruotsinkiihkoinen
          yleisö sanomalehdissä ja tiesi millä muulla tavalla huutanut, ettei
          Akadeemisen laulukunnan muka oikeata asiaa olisi saatu toisella keinolla
          kumoon kuin laulukunnan väkivaltaisella hajoittamisella. Tämän välttämiseksi
          jätti sijaiskansleri ennen vahvistamansa Akadeemisen laulukunnan säännöt
          sillensä ja niin säästyi laulukunta syöksymästä hautaansa, josta se ei enää
          olisi noussut.
        </p>
        <p class="paragraph">
          Suomalainen laulukunta koki vähävoimaisenakin tehdä parhaansa asettuen
          ylioppilaskunnan palvelukseen, milloin sellaista tarvittiin. Gösta
          Sohlströmin perustama laulukunta, <i>Muntra Musikanter</i>, oli jäänyt oman
          onnensa nojaan, kun hän seuraavana vuonna ei ollut yliopistossa läsnä.
          Silloin M. M. valitsi johtajaksensa hovioikeudenauskultantti <i>Oscar
          Mechelinin</i>. Ja nyt tämä laulukunta, johon kuului sekä ylioppilaskunnan
          jäseniä että entisiä ylioppilaita ja sitä paitsi muita hyvä-äänisiä
          laulajia, jotka eivät olleet ylioppilaita, kohosi parhaaksi laulukunnaksi
          Helsingissä, mutta teki suurta haittaa ylioppilaskunnan laulukunnalle, sillä
          M. M. -laulukuntaan vetäytyivät ylioppilaskunnan parhaat lauluvoimat. Mutta
          M. M. ei asettunut ylioppilaskuntaa palvelemaan.
        </p>
        <p class="paragraph">
          Ylioppilaskunnalle uskolliseksi jäänyt suomalainen laulukunta oli paljon
          heikontunut ja sen johtaja maisteri <i>P. J. Hannikainen</i> ryhtyi
          asianhaarain pakotuksesta laulukuntaa supistamaan. Ettei siihen kuuluisi
          30—40 bassolaulajaa ja vain 4—5 tenoria (enempää ei saatu kokoon M. M.
          kilpailun vuoksi), niin hra Hannikainen supisti laulukunnan valiten parhaat
          laulajista, niin että siihen keväällä v. 1884 kuului vain parikymmentä
          miestä. Muodollisesti se oli vain yksityinen lauluseura, nimeltään
          <i>»Laulaja-Veikot»</i> (L. V.). Mutta itse asiassa se ylioppilaskunnalta
          nautti rahallista kannatusta, vaikka kannatus olikin vähempi kuin
          talousarviossa määrätty. Ylioppilaskunnan vuotuista talousarviota
          vahvistettaessa oli rahasäännöstä jätetty pois määräys »Akadeemiselle
          laulukunnalle» niinkuin edellisinä vuosina ja rahat käytettiin nimellä
          »musikaalisiin tarkoituksiin» (laulukunnan kannatukseen). Tämäkin rahaerä
          oli sitten ylioppilaskunnassa kauan aikaa kiistan aiheena, kunnes
          puoluekiihko ja ärsytetty taisteluhalu oli molemmin puolin siinä määrin
          lauhtunut, että suomalainen enemmistö määräsi saman verran vuotuista apua
          kumpaisellekin laulukunnalle, suomenmieliselle ja ruotsinmieliselle.
        </p>
        <p class="paragraph">
          Pitkien vuosien kuluessa oli tultu näkemään, että ne voimat, jotka pitävät
          koossa laulukuntaa, ovat laulajain innostus ja vapaus saada itsenäisenä
          ryhmänä laulaa mielensä mukaan ilman mitään ulkonaista pakkoa, mutta
          erittäinkin hyvän ja innostavan laulunjohtajan kyky. Kyvykkäät
          laulunjohtajat, jotka samalla osasivat innostaa laulajia, saivat myös M. M.
          -laulukunnan pysymään koossa ja vetämään vielä puoleensa uusia voimia.
        </p>
        <p class="paragraph">
          Edellä on kerrottu miten M. M. -laulukunta sai alkunsa ylioppilaslaulajain
          piirissä. Tähän laulukuntaan pääsemistä pidettiin hyvän laulajan
          todistuksena, vaikka tämä ei aina tarkasti pitänyt paikkaansa. M. M.
          -laulukunnassa jo aikaisin tehtiin ja vahvistettiin säännöt, joiden kautta
          mikäli mahdollista koetettiin välttää ja poistaa riitaisuuksia erittäinkin
          kielikysymyksessä. Ruotsalaisuus kyllä oli voitolla siinä laulukunnassa,
          mutta suomalaisia harrastuksia ei loukattu, ja ennen muuta valvottiin, että
          laulun piti olla pääasia eikä se kieli, jolla laulut esitettiin. Kun M. M.
          veti puoleensa parhaat laulajat ylioppilaskunnasta, mutta pysyi
          ylioppilaskunnan vallan ja vaikutuksen ulkopuolella hyväksyen jäsenikseen
          muitakin kuin ylioppilaita, oli tämä laulukunta suorastaan haitallinen sekä
          suomenkieliselle että ruotsinkieliselle ylioppilaslaululle. Se, joka vuoden
          tai parin oli ylioppilaslaulajain piireissä harjoitellut ja saanut enemmän
          musikaalista tarkkuutta, houkuteltiin pian M. M.:isteihin, varsinkin jos
          hänellä sattui olemaan hyvä ääni.
        </p>
        <p class="paragraph">
          Toiselta puolelta on myöskin myönnettävä, että kun M. M. -laulukunnan
          jäsenistä suurin osa oli ylioppilaskunnan jäseniä, niin se maine ja kunnia,
          jonka M. M. saavutti Pietarissa, Moskovassa, Tukholmassa, Köpenhaminassa ja
          Pariisissa y. m. Keski-Euroopan kaupungeissa pitämillään konserteilla, on
          heijastunut takaisin Helsingin yliopistoon, jolle siitä on koitunut suurta
          kunniaa.
        </p>
        <p class="paragraph">
          Suomenkielinen ylioppilaslaulu sai alkuvuosina taistella monenlaisia
          vastuksia vastaan, jotka se kuitenkin on voittanut. Laulu ja kielitaistelu
          ovat niin lukemattoman monta kertaa sekautuneet toisiinsa, ettei niitä
          helposti voi erikseen kertoakaan. Kumpikin puolue syytteli toistansa liian
          vähäisestä myöntyväisyydestä ja tahtoi mielellänsä puhdistaa itsestänsä
          kaikesta syyllisyydestä. Myöhemmät sukupolvet sopinevat parhaiten
          puolueettomina arvostelemaan entisiä asioita ja hairahduksia, kun vain
          heillä on tarkkoja ja oikeita tietoja menneiden aikojen tapahtumista. Senpä
          vuoksi olen nämä tapaukset kertonut nykyisten ja tulevien sukupolvien
          tietoon toivoen, että heidän edeltäjäinsä kokemus heitä hyödyttäisi.
        </p>
        <p class="paragraph">
          Mahdollisesti joku väittää näitä kuluneitten aikojen kuvauksia
          liioitelluiksi. Hänelle tahdon mainita, että useimmat näistä tapauksista
          ovat todistettavissa ylioppilaskunnan pöytäkirjojen avulla niiltä ajoilta.
        </p>
        <p class="paragraph">
          Y. L. (Ylioppilaskunnan laulajat) on pysyväisenä ja mainehikkaana
          laulukuntana jo täyttänyt 40 vuotta, se on saavuttanut mainetta ja kunniaa,
          rakkautta ja suurta arvonantoa kotimaassa. Se on osaltansa Suomen kansan
          arvoa ja kunniaa kohottanut enemmänkin, kuin sen perustajat rohkenivat
          alussa toivoa. Tämä kaikki täyttää vanhan veteraanin sydämen ilolla, sillä
          vielä näkyy elävän suomalainen sitkeys, lämmin kotimaanrakkaus ja hartaus
          Väinön kannelta ja laulua kohtaan.
        </p>
        <p class="paragraph">
          Toivon tämän aina jatkuvan, niin kauan kuin Suomen kansan olemassaoloa
          kestää!
        </p>
        <p class="paragraph">
          Siitä ajasta, jolloin minäkin liityin Akadeemiseen laulukuntaan, jolloin se
          oli ainoa iso ja kaikille ylioppilaille yhteinen laulukunta, on
          vuosikymmeniä kulunut ja paljon suuria muutoksia on tapahtunut. Yliopistoon
          on tullut tavattoman runsaasti naispuolisia ylioppilaita ja heidänkin
          joukossaan on hyviä lauluääniä, joten ylioppilaslaulua edustavat nykyään
          naisetkin. Niinä aikoina en enää ole ollut mukana. Mutta mieslaulun yhä
          kasvavaa harrastusta mielestäni todistaa se seikka, että ent. Akadeemisen
          laulukunnan lisäksi nyt on olemassa yliopistopiireihin kuuluvat tai niitä
          lähellä olevat laulukunnat: M. M., Laulumiehet, Suomen Laulu, Y. L. ja
          ehkäpä muitakin, joita maaseutulainen ei muista luetella eikä kaikkien
          ansioita tunne.
        </p>
      </div>
      <div class="chapter">
        <h2>Yliopistonuorison innostus suomalaiseen oopperaan</h2>
        <p class="paragraph">
          Laulun harrastusta ylioppilaspiireissä 1870-luvulla elvytti erittäin
          suuresti <i>Suomalainen Ooppera</i> ja kymmenittäin oli ylioppilaita, jotka
          pitivät kunnianasiana Suomalaisen Oopperan tukemisen ja auttamisen
          lauluäänellään. Varakkaammat uhrasivat rahojakin. Niinpä esim. veljekset
          Vilhelm ja Reinhold Lagus olivat vuosittain sitoutuneet maksamaan 100 mk
          Suomalaisen Oopperan hyväksi, ja sitäpaitsi he ilmaiseksi lauloivat
          kuorossa. Sillä tavoin esiintyi sangen moni ylioppilas teatterin näyttämöllä
          etevien taiteilijain joukossa. Suomalaisuus innostutti silloin jokaista
          ponnistamaan voimiaan ja uhrauksia tekemään. Näiden muistelmain kirjoittaja
          oli kolmen vuoden ajan Suomalaista Oopperaa avustamassa kuorolaulajana. Kun
          olin köyhä ylioppilas ja ansaitsin toimeentuloni tilapäisillä ansiotöillä,
          suomentajana, sanomalehtien painovirheiden korjauslukijana tai
          yksityisopetuksen antamisella, niin eipä ilman erikoista innostusta olisi
          riittänyt aikaa Suomalaisen Oopperan hyväksi, varsinkin kun samalla oli
          pidettävä huolta myöskin varsinaisista opinnoista. Mutta innostus oli
          todella suuri.
        </p>
        <p class="paragraph">
          Muistan erikoisesti sen hetken, jolloin Suomalaisen Nuijan laulukunta 19.
          huhtikuuta v. 1876 oli kokoontunut Arkadia-teatteriin iltamyöhällä näytännön
          jälkeen kunnioittaaksensa primadonnaa, neiti <i>Ida Basilieriä</i>, jonka
          hyväksi silloin oli annettu resettinäytäntö.
        </p>
        <p class="paragraph">
          Oli esitetty »Faust», ja Margaretan osa oli tietysti neiti Basilierillä.
          Samana iltana oli ruotsalaisessakin teatterissa näytäntö, ja kun
          kumpaisenkin teatterin yleisön keskuudessa oli suuri kilpailuhalu ja kun
          tiedettiin, että suomenmielinen yleisö aikoi suurella kukkasateella
          kunnioittaa arvossapidettyä laulajatartaan, niin eivät ruotsinmielisetkään
          tahtoneet olla Pekkaa pahemmat. Ja niin syntyi hurja kilpailu, jossa
          koeteltiin, kumpi puoli saisi aikaan suuremman kukkatulvan.
        </p>
        <p class="paragraph">
          Ruotsalaiselle teatterille oli palvelustansa tarjonnut rouva <i>Emma
          Engdahl</i>. Hänellä oli hyvä lauluääni, ja vaikka hän ei ollutkaan saanut
          lauluopetusta, niin ruotsalaiseen teatteriin hän otettiin primadonnaksi.
          Myöhemmin hän sitten harjoitti lauluopinnoita ulkomailla. Huhtikuun 19.
          päivänä ruotsalaisen teatterin yleisö lahjoitti hänelle neljä isoa
          kukkavihkoa. Samana iltana Suomalaisessa Oopperassa neiti Basilierille
          annettiin kukkia koko hevoskuormallinen. Suomenkieliset laulajat olivat jo
          edeltäkäsin koonneet puolueensa kesken »kolehtia» kukkia varten, ja heidän
          toimestaan saatiin kokoon 150 kpl. yhden markan pieniä kukkavihkoja, 75 kpl.
          3 markkaa maksavia ja sitä paitsi oli suuri osa Suomalaisen Oopperan
          yleisöstä varustautunut kukkasilla teatteriin tullessaan. Sinä iltana
          sanottiin Helsingin puutarhurin saaneen tilatuista ja myydyistä kukista noin
          kolmetuhatta markkaa. Siihen aikaan sellainen summa oli jo tavattoman iso.
          Harvoin oli suurempia ja komeampia kukkavihkoja Helsingissä sitä ennen
          nähty. Eräs jättiläisvihko, jonka neiti Basilier sinä iltana sai, oli niin
          suuri, että kun hän pitäen vihkoa käsissään teki näyttämöllä yleisölle
          kumarruksen kiitokseksi, niin kukkaisvihkon takaa näkyi hänestä vain pää ja
          vähän jalkoja.
        </p>
        <p class="paragraph">
          Kun näytäntö oli loppunut, jakeli neiti Basilier, yleisön poistuttua
          teatterista, noita kukkia kaikille niille, jotka olivat olleet näytännössä
          osallisina, yksin kuoronjäsenille. Hän tahtoi osoittaa kiitollisuuttaan
          kaikille, jotka hänen resetti-iltanansa olivat olleet häntä avustamassa. Jo
          kauan edeltäkäsin oli tämä kiitollisuudenosoitus hänen puoleltaan mietitty,
          sillä hänellä oli mukanansa tusinoittain Pariisista tilattuja valokuvia,
          kabinettikokoa, joihin hän oli omalla käsialalla kirjoittanut nimensä ja
          merkinnyt antavansa kuvan <i>ystävälliseksi muistoksi</i>. Hän oli varsin
          hyvin arvannut, että jokainen piti kallisarvoisena lahjana hänen itsensä
          antamaa valokuvaa, sillä hienolla käytöksellään oli hän voittanut kaikkien
          mielisuosion. Sen ajan kuluessa, jolloin näiden muistelmain kirjoittajalla
          oli tilaisuus vähäpätöiseltä osaltaan avustaa Suomalaista Oopperaa, oli
          siellä useampia oppineita ja hyvä-äänisiä laulajattaria, siellä olivat
          sisarukset Strömmer, neidit Basilier, Fohström, Lagermarck, Wecksell,
          Synnerberg ja Ingman. Kaikki he olivat kouluutettuja taiteilijoita.
          Vaatimattomat ylioppilaslaulajat, jotka kansallisesta innostuksesta
          avustivat oopperaa kykynsä mukaan, huomasivat ihastuksella, ettei neiti
          Basilier milloinkaan pilkkanaurulla tehnyt ivaa heistä, vaikka hän huomasi,
          että tottumattomat kuorolaulajat milloin lauloivat epäpuhtaasti, milloin
          sotkivat musiikin tahdin. Samanlaista arvostelua ei voinut antaa muista
          laulajattarista eikä varsinkaan muutamista mieslaulajista. Senpätähden Ida
          Basilier, jota salaa mainittiin hyväilynimellä <i>»meidän Ida»</i>, oli
          voittanut kaikkien ihailun ja kunnioituksen. Itsestään arvattava asia oli,
          että jokainen hänen resetti-iltansa suurempien roolien esittäjistä sai
          häneltä suuremmanpuoleisen kukkavihkon muistoksi, sillä olihan hänelle
          yleisö antanut niin runsaasti kukkia, ettei hän niitä olisi voinut edes
          korjata asuntoonsa hankkimatta erikoista hevosmiestä niitä kuljettamaan.
          Suuret kukkavihot käsissä ja kainaloissa lähtivät silloin teatterista
          kotiinsa Faustin, Martan, Valentinin, Siebelin ja kaikkien vähäpätöistenkin
          osien esittäjät. Sotilailla, porvareilla ja naiskuoron kaikilla laulajilla
          oli »meidän Idan» itsensä antama kukkavihko tämän illan muistona.
        </p>
        <p class="paragraph">
          Riemusaatossa seurasi Nuijan laulukunta sekä kauan teatterin ulkopuolella
          kärsivällisesti odottanut yleisö neiti Basilieria hänen asuntoonsa
          Elisabetintorin varrella. Suomalaisen Nuijan laulajat tahtoivat vielä
          hänelle osoittaa kunnioitustaan ja asettuivat hänen akkunansa edustalle
          laulamaan. Niihin aikoihin oli tapana järjestää asunnot niin, että ikkunassa
          yksi pieni ruutu oli saranoilla ja se voitiin talvellakin avata raittiin
          ilman saamista varten. Sellaista ruutua nimitettiin venäläisellä nimellä
          »fortuschka». Herrasväki Flodinin salin »fortuschka» avattiin ja neiti
          Basilier kiitti laulusta ja muusta hänen osakseen tulleesta
          huomaavaisuudesta. Hän tahtoi vuorostaan laululla osoittaa kiitollisuuttaan,
          mutta eihän »fortuschkan» kautta hänen äänensä kuulunut ja sentähden hän
          pyysi ylioppilaita tulemaan sisään. Nuijan laulajat eivät rohjenneet kutsua
          noudattaa, sillä olihan otettava huomioon, että oli jo sydänyö ja laulajatar
          oli epäilemättä väsyksissä pitkän näytännön jälkeen laulettuaan melkein koko
          illan. Sentähden laulukunta lauloi pari laulua vielä lisäksi ja sitten aikoi
          kukin lähteä kotiinsa. Mutta »fortuschka» avattiin uudelleen ja kutsu
          uudistettiin entistä pontevammin. Mitäpäs muuta kuin laulajat marssimaan
          sisälle, vieläpä mukana muitakin saattomiehiä. Pian olivat huoneet niin
          täynnä väkeä kuin niihin mahtui, ja kävi selville, että laulajia oli
          odotettu, sillä pöydälle ilmestyi summattoman suuri viinimalja. Laulajatar
          ja hänen sisarensa esiintyivät nyt emäntinä, ja maljan ympärillä olevat
          pikarit täytettiin. Suuressa ihmistungoksessa neiti Basilier koki ojentaa
          pikarin jokaiselle käteen. Suurta vierasjoukkoa hän ilahdutti vielä
          laulamalla pianon ääressä muutamia kauniita lauluja. Mutta kun hän sitten
          Nuijan laulukunnalle tahtoi lausua kiitoksensa heidän kohteliaisuudestaan
          häntä kotiin saattaessa, oli hän vähän hämillänsä ja sanoi paremmin
          tottuneensa laulamaan kuin puhetta pitämään. Sen vuoksi hän pyysi erästä
          tuttavaa, maisteri Bertil Nohrströmiä puolestansa lausumaan kiitokset
          laulukunnalle.
        </p>
        <p class="paragraph">
          Saatuansa puheenvuoron maisteri Nohrström pitikin laulajien puolesta puheen
          neiti Basilierille kiittäen häntä sekä entisestä työstään että varsinkin
          tämän illan taiteellisesta laulusta ja vierasvaraisuudesta.
        </p>
        <p class="paragraph">
          »No, nyt puhe kääntyi ihan päinvastaiseen suuntaan, kuin minä olin
          tarkoittanut», virkkoi neiti Basilier, kun laulajat joivat maljan hänen
          kunniaksensa. Suomalaisen Nuijan laulajat lauloivat vielä sisällä muutaman
          laulun ja läksivät kotiinsa vieden mukanaan rakkaan muiston vierailustansa
          Suomen satakielen luona.
        </p>
        <p class="paragraph">
          Niitä aikoja muistelee mielihyvällä vielä vanhoilla päivillänsä, vaikka
          lähes 50 vuotta jo on kulunut siitä tilaisuudesta. Senaikuista innostusta
          kuvaa sekin, että asuinkumppanini, joka tätä nykyä (1924) harmaapäisenä
          vanhuksena elää Tampereella, tuli tuosta tilaisuudesta kotiin ihan
          haltioissaan näytellen kättänsä ja hokien: »Ajatelkaapas, että minä tällä
          samalla kädelläni olen saanut puristaa itse Ida Basilierin kättä, joka
          minulle ojensi viinilasin ja kilisti lasia kanssani.»
        </p>
        <p class="paragraph">
          On muistettava, että elettiin aikaa, jolloin sivistynyt suomenkielen
          käyttäjä ruotsikkojen puolelta sai vielä yleisesti kokea halveksimista ja
          ylenkatsetta vain äidinkielensä vuoksi. Monet kiivaat väittelyt suomenkielen
          puolustamiseksi sen moittijoita vastaan saatiin silloin käydä. Ruotsin
          ihailijat moittivat suomea rumaksi kieleksi, kun siinä niin usein kuulee
          sekä pitkiä että lyhyitä <i>ä</i>-ääniä. Esimerkkeinä mainittiin sanoja,
          joiden kaiku ei ole kaunis, varsinkin jos ne rumasti lausutaan. Silloin sai
          kuulla suomea väänneltävän ja käänneltävän ja rääkättävän, jotta saataisiin
          todistetuksi suomenkielen kauhea rumuus, kun se muka on pelkkää rääkymistä.
        </p>
        <p class="paragraph">
          Suomenkielen ihailijat ja puolustajat kokivat puolestaan näyttää, miten
          rikasta kielemme on soinnultaan, miten kauniilta se kaikuu
          diftongirunsautensa vaikutuksen vuoksi, ja kuinka se siinä suhteessa voittaa
          melkein kaikki muut kielet, yksin italiankin. Lisäksi suomenkielen kauneutta
          kohotti, että siitä puuttui ne monenlaiset suhu- ja kurkkuäänet, joita on m.
          m. slaavilaisissa kielissä.
        </p>
        <p class="paragraph">
          Näiden ominaisuuksien vuoksi eivät slaavilaiset kielet skandinaavienkaan
          mielestä kuuluneet kauniilta. Tämän myönsivät ruotsinkielenkin ihailijat. Ja
          kun tuli kysymys siitä, minkälaiset kielet ylimalkaan ovat myönnettävät
          kauneiksi ja laulun esittämiselle soveliaiksi, saatiin seuraava määritelmä:
        </p>
        <p class="paragraph">
          Kauniita sekä puheessa että laulaessa kuulla ovat vokaalirikkaat kielet,
          joissa ei ole kurkkuääniä eikä ylen paljon konsonantteja peräkkäin.
        </p>
        <p class="paragraph">
          »Hyvä on!» sanoivat suomenkielen ihailijat. »Juuri tämän määritelmän mukaan
          suomenkieli on paljon kauniimpaa kuin ruotsi. Suomenkielessä on monta vertaa
          enemmän diftongeja kuin ruotsinkielessä eikä suomenkieltä ole rumentamassa
          se summattoman suuri joukko päriseviä ja rämiseviä sanoja, jotka alkavat
          monella peräkkäin seuraavalla kerakkeella. Jokaisessa ruotsinkielisessä
          sanakirjassa sellaisia ääneltään epämiellyttäviä sanoja löytää tuhansittain.
          Sentähden on vaikeata ymmärtää, minkätähden ruotsinkieli olisi kauniimpaa
          kuin suomi ja millä perusteella sitä väitettä tahdottaisiin todistaa. Kun
          sen lisäksi suomenkieli on sekä sanojen paljouden että muotojen puolesta
          rikkaampaa ja ruotsi köyhempää — —»
        </p>
        <p class="paragraph">
          Sitä ruotsinkielen käyttäjät eivät tahtoneet myöntää todeksi. Heidän
          mielestään ruotsi oli rikkaampaa.
        </p>
        <p class="paragraph">
          Vai niin! Tunnetteko erästä Ekbohrnin tekemää sanakirjaa, joka sisältää
          selitykset 35 000 vieraskieliseen sanaan, joita ruotsalaiset käyttävät,
          koska heidän omassa kielessään ei ole nimitystä vastaaviin käsitteihin.
          Ruotsinkieltä puhuvat lainaavat niin paljon sanoja vieraista kielistä,
          etteivät itsekään enää muista, mitä nuo lainasanat merkitsevät. Sentähden he
          tarvitsevat Ekbohrnin apua. Vieraista kielistä lainaaminen arvatenkin
          tapahtuu sentähden, ettei omassa kielessä ole tarpeellisia sanoja. Latinan-
          ja ranskankielten sanavarastosta he ovat lainanneet niinkin tavalliset ja
          kaikille sivistyskansoille välttämättömät sanat, joilla ilmaistaan esim.
          käsitteet <i>uskonto</i>, <i>luonto</i> ja <i>valtio</i>. Alkuperäisiä
          ruotsalaisia sanoja, jotka vastaavat näitä käsitteitä, ei ole, ei ainakaan
          tätä nykyä käytännössä.
        </p>
        <p class="paragraph">
          Tämänlaatuisia väitteitä suomenkielen moittijoita vastaan sai hyvin usein
          esittää, kun ruotsikot luulivat muutamalla mahtisanalla voivansa tukkia
          vastustajiensa suun.
        </p>
        <p class="paragraph">
          Ilman väittelyä ja riitelemistä, ainoastaan kauniisti laulamalla, neiti
          Basilier näytti koko maailmalle, että suomenkieli on kaunista ja rikasta
          kieltä sekä erinomaisen sopivaa taiteellisen laulun esittämiseen. Oulussa
          syntyneenä, lapsuudestaan saakka suomea osaavana, oli hän suomenkielen
          virheettömässä, kauniissa ääntämisessä kaikkien muiden laulajattarien
          edellä. Ja kun hän tällöin kohotti tämän äidinkielemme kiistämättömään
          kunniaan, niin olisihan se ollut tunteeton pölkky, joka siitä ei olisi
          innostunut. Ei siis ole kummeksittavaa, jos joku nuorella intoisella
          iällänsä ihastui haltioihinsa, kun Suomalaisen Oopperan ihaillulta
          primadonnalta itseltään sai kädenpuristuksen, tai kukkasen tahi valokuvan ja
          kiitoksen avustuksesta hänen juhla-iltanaan.
        </p>
      </div>
      <div class="chapter">
        <h2>Ylioppilastalossa olevan Väinämöisen taulun vaiheita</h2>
        <p class="paragraph">
          Taidemaalari Robert Wilhelm Ekman on kuvannut Väinämöisen laulua Kalevalan
          mukaan suuressa taulussa, joka säilytetään vanhan ylioppilastalon
          musiikkisalissa. Taulu ei sinne tullut ihan tavallisella tavalla.
        </p>
        <p class="paragraph">
          Kun Ekman vuonna 1873 kuoli Turussa, oli hänen jäämistössään m. m. tämä
          taulu, ja kun perilliset tahtoivat saada sen myydyksi, kääntyivät he
          ylioppilaskunnan puoleen tarjoten taulua lunastettavaksi ylioppilastaloon,
          jossa musiikkisali oli kylliksi avara näin suuren taulun säilytyspaikaksi.
        </p>
        <p class="paragraph">
          Vaikka Ekman oli eläessään tunnettu etevimmäksi Suomen taidemaalareista,
          niin ylioppilaskunta kuitenkin kysyi estetiikanprofessori C. G. Estlanderin
          mielipidettä Väinämöisen taulun taidearvosta.
        </p>
        <p class="paragraph">
          Professori Estlanderin lausunto oli outo. Hänen mielestään taulu oli niin
          ala-arvoinen, ettei se ansainnut tulla ostetuksi ylioppilastaloon. Vieläpä
          hän taulussa esitetyistä Vellamon neidoista, joilla ei ole uimapukua yllä,
          lausui Ekman-vainajaa häväisten, että tämä esittääksensä Vellamon neitoja
          oli tehnyt tutkimuksia pariisilaisissa porttoloissa. Sen sijaan suositteli
          hän erään ruotsalaisen taidemaalarin maalaamaa taulua, joka esittää
          skandinavialaisen mytologian kertomaa ukkosen haltijaa, Thoria,
          taistelemassa jättiläisiä vastaan.
        </p>
        <p class="paragraph">
          Mutta suuri osa Suomen ylioppilaista oli toista mieltä. Ekmanin maalaama
          Väinämöisen taulu, jonka aihe on kotimainen ja kohdistuu musiikkiin,
          miellytti heitä paremmin.
        </p>
        <p class="paragraph">
          Ylioppilaskunnassa vallitsi kuitenkin siihen aikaan paha eripuraisuus
          kaikissa kansallisuutta välillisesti tai välittömästi koskevissa
          kysymyksissä. Semmoiseksi kysymykseksi oli näin tämäkin asia saatu eikä
          Väinämöisen taulua ylioppilaskunnan varoilla ostettu. Hämäläinen osakunta
          kokonaisuudessaan, pohjalaisen osakunnan vähemmistö ja savokarjalaisen
          osakunnan enemmistö muodostivat silloin yhtymän, joka lunasti Ekmanin
          perillisiltä taulun. Mutta kiukku ja suuttumus tuota suomalaista taideteosta
          vastaan oli niin valtava, ettei sille tahdottu antaa tilaa
          ylioppilastalossa.
        </p>
        <p class="paragraph">
          Ylioppilaskunnan yhteisiä asioita hoiti siihen aikaan viisijäseninen
          valiokunta. Tämän puoleen kääntyivät taulun omistajat pyytäen lupaa saada
          asettaa sen ylioppilastalon musiikkisaliin. Taulua oli väliaikaisesti
          säilytetty laboratoriotalon yläkerroksessa olevassa salissa, missä
          yliopiston laulu- ja soittoharjoituksia pidettiin. Siellä se oli asetettu
          seinää vasten kahden tuolin kannattamana. Jostakin syystä tahdottiin saada
          taulu pois laboratoriotalosta, ja silloin se — joko valiokunnan luvalla tai
          ilman sitä — tuotiin ylioppilastaloon, ja asetettiin musiikkisaliin samalla
          tavalla kahden tuolin varaan toista päätyseinää vasten. Ylioppilastalon
          keskuslämmityksen kalorifeerit puhalsivat taulun taakse kuumaa ilmaa, usein
          savua ja nokeakin, ja taulu oli muutoinkin sopimattomalla paikalla jo sen
          vuoksi, että lauluharjoitusten aikana usein oli ahdinkoa, jolloin se sai
          sysäyksiä ja vahingoittui. Kun tämä huomattiin, pyysivät taulun omistajat
          ylioppilasvaliokunnalta lupaa saada kiinnittää taulun tarpeeksi korkealle
          seinälle, ettei sitä liiallinen kuumuus eikä laulajat vahingoittaisi.
        </p>
        <p class="paragraph">
          Kun ylioppilasvaliokunnalle tuo pyyntö esitettiin, saivat valiokunnan
          ruotsinmieliset jäsenet aihetta vastata: »Kenen luvalla taulu ylimalkaan on
          ylioppilastaloon tuotu? Sen omistajat korjatkoot taulun kokonaan pois
          ylioppilastalosta, jonka seiniin ei saa hakata kiinni sen kiinnitysrautoja.»
          Ruotsinmielisillä oli valiokunnassa enemmistö ja heidän teki mieli tehdä se
          kiusa, että karkoittaisivat taulun pois ylioppilastalosta. Valiokunnan
          suomenmielinen puheenjohtaja sai kuitenkin sellaisen päätöksen tekemisen
          estetyksi.
        </p>
        <p class="paragraph">
          Vaarasta viisastuneina taulun omistajat eivät pyyntöänsä uudistaneet eivätkä
          myöskään omalla vastuullaan arvanneet sen paikkaa muuttaa. Mutta kun taulu
          sittemmin sai epämukavan asemansa tähden pienen vahingon, joka tosin
          korjattiin, niin hämäläisen osakunnan kokouksessa jätettiin erään
          osakuntalaisen toimeksi pitää huolta siitä, että taulu koroitetaan ylemmäksi
          seinälle, niin ettei sitä vahingoiteta.
        </p>
        <p class="paragraph">
          Asianomainen osakuntalainen hankki avuksensa pari työmiestä, jotka hänen
          määräyksensä mukaan hakkasivat seinään rautaiset koukut, ja niiden varaan
          koroitettiin silloin Väinämöisen taulu entistä ylemmäksi. Lupaa siihen
          tekoon ei kysytty keneltäkään, eikä sen jälkeen ole myöskään kukaan
          muistutusta tehnyt taulun ylentämistä vastaan. Vanhemmat ylioppilaskunnan
          jäsenet eivät enää viitsineet ruveta asiasta riitaa nostamaan. Myöhemmin
          ylioppilaskunnan jäseniksi tulleet luulivat taulua koko ylioppilaskunnan
          yhteiseksi omaisuudeksi ja taloon kuuluvaksi.
        </p>
        <p class="paragraph">
          Siitä lähtien on taulu saanut olla häätämättä musiikkisalin seinää
          kaunistamassa, mutta sitä näykittiin toisella tavalla.
        </p>
        <p class="paragraph">
          Uusmaalainen osakunta pani keskuudessaan toimeen iltaman, johon
          taiteelliseksi avustajaksi oli saatu itse Albert Edelfelt. Tämä piirusti
          iltaman ohjelmaan taulun, joka oli irvikuva ylioppilastalossa olevasta
          Väinämöisen taulusta. Taulun asetelma ja maisema oli sama, mutta henkilöiden
          kasvot oli muutettu. Väinämöisen sijalla keskellä taulua oli tohtori
          Bergbom, joka oli piirretty positiivia soittavaksi kerjäläiseksi, hänen
          taakseen oli Tapion ja Mielikin kohdalla kuvattu oopperalaulaja Navràtil,
          joka riettaalla tavalla halaili suomalaisen opperan primadonnaa neiti
          Basilieriä; Vellamon neitosina oli samoin Suomalaisen Oopperan
          henkilökuntaan kuuluvia laulajattaria. Järven yli kulkevien henkilöitten
          sijalle oli kuvattu J. W. Snellman, pitkävartiset savolaiset pieksut jalassa
          ja puoshaka kädessä renttumaisessa asussa. Väinämöisen taulun ohella oli
          tarkoituksena pilkata Suomalaista Oopperaa ja tarkoitusta valaisi vielä
          runo, joka alkoi lauseella: »man säger att konsten är kosmopolit» ja jota
          laulettiin samalla renkutussävelellä kuin »tuo kaunis ja ihana ranskojen
          maa». Laulussa mainittiin taulussa kuvattujen henkilöiden nimet ja miten he
          näyttelivät alastomuuttansa j. n. e.
        </p>
        <p class="paragraph">
          Tämä näykkiminen tapahtui taistelun merkeissä. Mutta uhkasipa Väinämöisen
          taulua yhteen aikaan vaara mitä rauhallisimman ystävän puolelta.
          Ylioppilastalon entinen taloudenhoitaja, tohtori Theodor Schwindt piti ylen
          suuressa kainoudessaan vedenhaltijan, Ahdin ja Vellamon alastomia hartioita
          ja käsivarsia, mutta varsinkin Vellamon neitojen kuvia liian alastomina ja
          sen vuoksi hän useampia kertoja ja monessa tilaisuudessa ehdotti, että
          Väinämöisen taulun alaosa joko leikattaisiin pois tai käärittäisiin kokoon
          näkymättömäksi taulun kehyksen taakse. Onneksi pelastui taulu tästäkin
          vaarasta.
        </p>
        <p class="paragraph">
          Lähes puolen vuosisataa on se nyt koristanut ylioppilastalon musiikkisalia.
          Mutta kun keskuslämmityksen kalorifeerit tuovat sen taakse kuumaa ilmaa ja
          sen lisäksi joskus pölyä ja savua, uhkaa sitä vahingoittumisen vaara, ja
          ainakin pitäisi sen nyttemmin saada tehdä lähempää tuttavuutta pehmeän
          pesusienen ja saippuaveden kanssa.
        </p>
      </div>
      <div class="chapter">
        <h2>S. N. — K. P. T. — X. Y. Z.</h2>
        <p class="paragraph">
          Lukija, joka katselee tällaista otsikkoa, voi ruveta epäilemään, että tässä
          esitetään joitakin algebran tapaisia matemaattisia laskuja. Kaukana siitä!
          Algebra on koko elinaikani ollut kaikista koulussa opetetuista aineista se,
          jota vähimmin olen harrastanut. Siitä saakka kun ylioppilastutkinnon sain
          suoritetuksi, en ole sitä ainetta vähääkään tarvinnut ja olen kuitenkin koko
          ikäni hyvin tullut toimeen tavallisella luvunlaskulla.
        </p>
        <p class="paragraph">
          Otsikossa merkityt kirjaimet ovat lyhennyksiä niistä ylioppilasyhdistysten
          nimistä, joita oli olemassa muutamia vuosikymmeniä takaperin, mutta jotka
          nyt ovat kohta unholaan vaipuneet, sillä niitä ei ole enää olemassa muualla
          kuin vanhojen muistossa. Sen lisäksi joissakuissa vanhoissa papereissa.
        </p>
        <p class="paragraph">
          Niitä Ranskan vallankumouksen aikuisia seurustelu- ja keskusteluyhdistyksiä,
          jotka olivat hyväksyneet itsellensä noudatettaviksi säännöt, ja kokivat
          toimillansa edistää säännöissä määrättyjä pyrkimyksiä ja päämääriä,
          nimitettiin aikoinansa <i>club</i>'eiksi. Tuon englantilaisen sanan
          ääntäminen ja yhdennäköisyys ruotsalaisen klubba-sanan kanssa sai jonkun
          suomalaisen urhoollisesti suomentamaan club-sanan <i>nuijaksi</i>, vaikka
          sillä sanalla ei ole kaukaisintakaan yhteyttä nuijan eli kurikan kanssa,
          jota käytetään raskaana lyömä-aseena. Kun ei osattu sopivampaa nimeä keksiä,
          niin ruvettiin käyttämään nimitystä »Suomalainen Nuija» siitä
          suomenmielisten ylioppilaitten yhdistyksestä eli kerhosta, kuten sana tätä
          nykyä suomennetaan, joka vuodesta 1876 alkaen perustettiin Helsingissä
          ylioppilaitten kesken suomalaisten rientoja keskustelujen kautta
          selvittelemään, niitä rahalla ja työllä avustamaan. Suomalainen Nuija, jonka
          nimi sanomalehti-ilmoituksissa lyhennettiin S. N., oli yhdistys, johon
          jäseneksi otettiin yliopiston jäsen eli <i>civis academicus</i> mistä
          osakunnasta hyvänsä, olipa hän nuorempi tai vanhempi, ylioppilas, maisteri
          tai tohtori, kun hän vain noudatti Suomalaisen Nuijan sääntöjä ja hyväksyi
          sen toiminnan.
        </p>
        <p class="paragraph">
          Alkuvuosina Suomalaisen Nuijan toiminta rajoittui etupäässä helppotajuisten
          luentojen pitämiseen ja niitten kustantamiseen. Vanhemmat ylioppilaat, jotka
          olivat tarpeeksi monta lukuvuotta kuunnelleet luentoja yliopistossa,
          asettuivat usein asumaan rautatien läheisyyteen maaseudulle, lukivat siellä
          kertauksina oppikurssejansa ja kävivät Helsingissä suorittamassa
          asianomaisen professorin luona tutkintoja yksityisissä aineissa.
          Pääkaupungissa käydessään he usein tovereillensa kertoivat, mitä epäkohtia
          he olivat huomanneet niillä seuduilla, jossa he asuivat. Tämä aiheutti, että
          toverit tahtoivat epäkohtia korjata valistavilla esitelmillä. Sillä tavoin
          ylioppilaskunnan jäsenet kokivat palvella kotimaata valistamalla sen kansan
          takapajulle jäänyttä osaa. Niissä kyläkunnissa, jotka olivat rautatien
          läheisyydessä Helsingin ja Hämeenlinnan väliseuduilla, Uudellamaalla ja
          Etelä-Hämeessä pidettiin esitelmiä hyvin monenlaisista aineista. Teoloogit
          esitelmöivät etupäässä hengellisistä aineista, muut ylioppilaat muista kuten
          maantieteellisistä löytöretkistä, historiasta, uusista laeista ja
          asetuksista, jopa kielikysymyksestä ja kouluoloistakin. Luentoaineen valinta
          oli vapaa jokaiselle luennoitsijalle ja Suomalainen Nuija maksoi hänen
          matkakulunsa, rautatiepiletin edes ja takaisin lähimmälle asemalle; mutta
          palkkiota luennon valmistamisesta ei maksettu.
        </p>
        <p class="paragraph">
          Suomalaisen Nuijan miehet olivat jäykkiä mielipiteissään ja taipumattomia
          kuin Nuijasodan miehet aikoinaan. Sellaista mielialaa koetettiin aina
          ylläpitää kaikissa tilaisuuksissa ja kaikilla rehellisillä ja puhtailla
          keinoilla. Mieliä innostamaan sepitti Vaasan marssin nuottiin, v. 1878
          ylioppilaaksi tullut <i>Kaarle Albert Grönqvist</i> suomalaiset sanat:
        </p>
        <div class="verse"><p>
        »Jos sydän sulla puhdas on,<br>
        ja mieli vakaa, pelvoton,<br>
        niin yhdy meihin, tänne jää<br>
        ja pyhä vanno vala tää:<br>
        Tää Suomenmaa<br>
        mun toimen' saa.<br>
        Sen eestä vaan<br>
        mä ainiaan<br>
        teen työtä saakka kuolemaan.<br>
        </p></div>
        <div class="verse"><p>
        Sä punaiseksi sanotaan,<br>
        Et veretön sä olekaan;<br>
        kun elonvoima uhkuaa,<br>
        se poskiasi punottaa.<br>
        Ken veltto ois<br>
        se jääköön pois;<br>
        Ken luja on<br>
        Se taistohon,<br>
        se lippuamme seuratkoon!<br>
        </p></div>
        <div class="verse"><p>
        Muttä jos sa meidän miesi oot<br>
        Kaikk' epäilykset poistukoot.<br>
        Sull' ylin Suomen kieli on,<br>
        sen rinnall' muu on arvoton.<br>
        Siis vanno näin:<br>
        Ain' eteenpäin<br>
        Ei oikeaan<br>
        ei vasempaan<br>
        Vaan eteen eestä Suomenmaan!»<br>
        </p></div>
        <p class="paragraph">
          Suomalaisen Nuijan miehet tutustuivat suurella ihastuksella tähän lauluun ja
          sitä laulettiin sangen usein. Mutta tyynesti ajattelevia oli paljon, jotka
          eivät hyväksyneet jokaista sanaa tuossa laulussa. Toiset sitävastoin
          omaksuivat sen sitä innokkaammin, ja siitä tulikin lopulta nimenomaan heidän
          laulunsa: se ei olekaan tunnettu Suomalaisen Nuijan, vaan K. P. T:n marssin
          nimellä.
        </p>
        <p class="paragraph">
          Intomielinen <i>Lauri Kivekäs</i> esiintyi Suomalaisessa Nuijassa lietsoen
          hellittämättä tulisilla puheillansa suomenmielisiä, mutta samalla joskus
          johtaen heitä päätöksiin ja tekoihin, jotka maltillisempien mielestä olivat
          vahingollisia. Sillä muutamat teot olivat omiansa hajoittamaan
          ylioppilaskunnan eri ryhmiin, jotka entistä kiukkuisemmin taistelivat
          toisiaan vastaan.
        </p>
        <p class="paragraph">
          Alavuuden rovastilla, runoilija Lars Stenbäckillä oli useita poikia. Vanhin
          heistä luki papiksi ja oli kauan rovastina Ulvilassa. Seuraava veli, Konrad
          Fredrik, oli vuosikymmeniä Oulussa Kaiku-lehden toimittajana ja kaksi
          nuorinta veljeä, Gösta Laurentius ja Josef Daniel (arkkitehti), kävivät
          koulua ensin Vaasan ruotsalaisessa kimnaasissa, mutta siirtyivät sittemmin
          Jyväskylän suomalaiseen lyseoon. Tällainen siirtyminen ruotsinkielisestä
          koulusta suomenkieliseen, entisestä tunnetusta toveripiiristä uuteen,
          tuntemattomien poikien joukkoon sai aikaan sen, että Gösta Stenbäck
          pysytteli erillään uusista tovereista ja puhui mieluummin ruotsia ennen
          totuttuun tapaan. Mutta kun hän jostakin asiasta kiukustui ja innostui
          käyttämään voimasanoja, niin hän tiuskasi »Teufel», sillä hän ei tahtonut
          käyttää talonpoikain raakaa kieltä. Kun sitten Gösta Stenbäck vuonna 1871
          tuli ylioppilaaksi ja rupesi hankkimaan yhteiskunnallisia tietoja, sai hän
          kirjastoista käsiinsä J. W. Snellmanin filosofiset ja valtio-opilliset
          teokset sekä Saiman ja Litteraturbladetin vuosikerrat. Niitä hän luki
          intohimoisesti. Kiivaasta ruotsinkielen käyttäjästä ja suomenkielen
          halveksijasta tuli päinvastaiseen suuntaan kääntynyt intoilija, joka tahtoi
          ulkonaisestikin osoittaa mielipiteissään tapahtuneen muutoksen. Jälkimmäisen
          ristimänimensä hän muutti Lauriksi ja sukunimeksensä hän otti Kivekäs-sanan
          ihaillen sillä nimellä Ison-vihan aikana tunnetuita sissisotureita. Näin oli
          Gösta Stenbäck muuttunut Lauri Kivekkääksi.
        </p>
        <p class="paragraph">
          Ja tämä Lauri Kivekäs oli esillä aina ja joka paikassa hidastelevia
          suomalaisia kiirehtimässä ja yllyttämässä, milloin vain tilaisuus ilmestyi
          ryhtyä taisteluun suomalaisuuden puolesta. Olen huomannut, että kun joku
          henkilö tekee täyden käännöksen, luopuu entisestä valtiollisesta suunnastaan
          ja liittyy vastakkaiseen, niin hän suurella kiivaudella toimii sen asian
          puolesta, jota hän ennen on vastustanut, ikäänkuin peljäten, että joku
          saattaisi epäillä hänen vilpittömyyttään.
        </p>
        <p class="paragraph">
          Olen kertonut, että Helsingin ylioppilaskunta vuonna 1877 valitsi edustajia
          Upsalan yliopiston 400-vuotisjuhlaan. Edustajain vaali ei tapahtunut
          kaikkien mieliksi. Sen vuoksi muutamat osakunnat suorittivat omista
          kassoistaan edustajainsa matkakulut; pohjalaisten ja länsisuomalaisten
          edustajat maksoivat matkakulunsa omista varoistaan, mutta uusmaalainen
          osakunta vaati kiven kovaan, että heidän edustajansa matka oli maksettava
          ylioppilaskunnan yhteisestä kassasta. Ja kun sitä ei suoritettu heidän
          vaatimuksensa mukaan, niin uusmaalaisen osakunnan kuraattori jättäessään
          ylioppilaskunnan yhteiseen kassaan kokoamansa lukukausimaksut pidätti niistä
          omavaltaisesti uusmaalaisten edustajain kulut Upsalan-matkalta.
        </p>
        <p class="paragraph">
          Ylioppilaskunnan taloudenhoitaja ei kuitenkaan hyväksynyt sellaista
          menettelyä ja asiasta syntyi pitkä riita. Koska kerran uusmaalaisten
          edustaja oli sillä tavoin valittu, etteivät muut ylioppilaat pitäneet
          vaalitapaa oikeana, niin maksakoot uusmaalaiset edustajansa matkan omasta
          kassastaan, niinkuin tekivät savokarjalaiset, viipurilaiset ja hämäläiset,
          tai jos uusmaalaisten edustaja tekisi samalla tavoin kuin länsisuomalaisten
          ja pohjalaisten edustaja, että he itse omista varoistaan suorittivat
          matkakulunkinsa, niin olisi tapahtunut oikeus ja kohtuus. Mutta uusmaalaiset
          vaativat uhallakin maksua ylioppilaskunnan yhteisestä kassasta joko
          sovinnolla tai väkipakolla.
        </p>
        <p class="paragraph">
          He valitsivat itse omavaltaisen väkipakkokeinon ja heitä harmitti, ettei
          heidän laskuansa Upsalan-matkalta hyväksytty, vaan vaadittiin täysi summa
          maksettavaksi ylioppilaskunnan yhteiseen kassaan s. o. niin monta
          lukukausimaksua kuin oli saapuvilla uusmaalaisia ylioppilaita.
        </p>
        <p class="paragraph">
          Tuon raha-asiasta syntyneen rettelön lopettivat muutamat yksityiset
          suomenmieliset siten, että keräsivät kokoon rahasumman, millä uusmaalaisen
          osakunnan velka maksettiin. Uusmaalaisia suututti vielä enemmän, että heidän
          velkansa oli maksettu juuri kuin jonkun köyhän vaivaisen puolesta, joka ei
          kykene itse velkaansa suorittamaan, mutta heidän vastalaskunsa jäi
          hyväksymättä.
        </p>
        <p class="paragraph">
          Tähän juttuun ryhtyi Lauri Kivekäs agitatiokeinoinensa. Ja yllyttämällä
          Suomalaisen Nuijan jäseniä sai hän riidan ja kiistan leimahtamaan uuteen
          liekkiin seuraavalla tavalla.
        </p>
        <p class="paragraph">
          Jokainen ylioppilas tuntee Akadeemisen lukuyhdistyksen. Ylioppilastalossa on
          erityinen huoneisto, johon on tilattu, ja jossa saa lukea paitsi kaikkia
          Suomessa ilmestyviä myöskin ulkomaalaisia sanomalehtiä, aikakauskirjoja ja
          tieteellisiä vihkottain säännöllisesti ilmestyviä teoksia. Kaikki
          Akadeemisen lukuyhdistyksen jäsenet ovat oikeutetut tätä kirjallisuutta
          käyttämään, ja jäseninä tässä lukuyhdistyksessä ovat kaikki ylioppilaskunnan
          jäsenet, mutta sen lisäksi ne dosentit ja professorit, jotka tahtovat maksaa
          lukuyhdistyksen jäsenmaksun.
        </p>
        <p class="paragraph">
          Kun uusmaalainen osakunta oli jättänyt maksamatta kolmesataa markkaa
          ylioppilaskunnan kassaan, josta Akadeemiselle lukuyhdistyksellekin
          suoritetaan se osa sanomalehtien tilaushinnasta, mikä ylioppilaskunnan
          osalle tulee, niin väitti Kivekäs uusmaalaisen osakunnan sillä tavoin
          vahingoittaneen Akadeemista lukuydistystä, ja siksi uusmaalaisia oli
          rangaistava siten, että Akadeemisessa lukuyhdistyksessä käyminen sekä
          lehtien ja aikakauskirjojen siellä lukeminen uusmaalaisilta kokonaan
          kiellettäisiin.
        </p>
        <p class="paragraph">
          Voi, herra varjele, mikä meteli ja rähinä tästä ehdotuksesta syntyi
          Akadeemisen lukuyhdistyksen kokouksessa, jossa Kivekäs ehdotuksensa teki!
          Riidanhaluisille on tavallisesti turha puhua sovinnosta ja järkisyistä.
          Millä tavalla uusmaalaiset voitaisiin estää vastoin kieltoa käymästä
          lukusalissa, oli vaikea käsittää. Sitä paitsi huomautettiin, että
          Akadeeminen lukuyhdistys oli pennilleen saanut kaikki, mitä sille oli
          tulevaa. Ei yhtäkään sanomalehteä tai aikakauskirjaa jäänyt tilaamatta sen
          vuoksi, etteivät uusmaalaiset olleet suorittaneet velkaansa
          ylioppilaskunnalle. Eikä siis ollut vähintäkään syytä ryhtyä Akadeemisen
          lukuyhdistyksen puolesta rettelöimään uusmaalaisten kanssa.
        </p>
        <p class="paragraph">
          Nämä vastasyyt esitettiin Kivekkään puuhien torjumiseksi. Mutta itsepäinen
          agitaattori ei tahtonut kuullakaan järkisyitä, vaan hän ja hänen
          kiihoittamansa nuorisolauma äänestivät uusmaalaisten karkoittamista
          lukuyhdistyksestä. Nämä intoilijat eivät kuitenkaan saavuttaneet enemmistöä
          lopullisessa äänestyksessä, sillä heitä vastassa oli ensiksikin
          järkähtämätön ruotsalainen puolue länsisuomalaisista, pohjalaisista,
          viipurilaisista ja tietysti uusmaalaisista sekä maltilliset hämäläiset,
          savokarjalaiset ja muistakin osakunnista ne, jotka eivät antaneet liiallisen
          innostuksen viedä järkeänsä harhaan.
        </p>
        <p class="paragraph">
          Se tappio, minkä Kivekkään innoittama joukko äänestyksessä kärsi, harmitti
          etenkin häntä itseään, mutta myös niitä suomenmielisiä, jotka häntä sokeasti
          seurasivat. Ja he alkoivat purkaa suuttumustansa puoluetovereita vastaan,
          jotka muka olivat pettäneet suomalaisuuden asian, kun eivät äänestäneet
          uusmaalaisia karkoitettaviksi Akadeemisesta lukuyhdistyksestä. Kivekäs oli
          siinä määrin älykäs, ettei hän omaa auktoriteettiaan pannut alttiiksi,
          vaikka hän oli johtanutkin asian päin männikköön. Kun hän oli jonkun
          ehdotuksen tehnyt, niin hän puheenjohtajana antoi äänestää asiasta, ja
          päätöksestä hän aina puhui, ikäänkuin se ei olisi mikään hänen muille
          tyrkyttämä mielipiteensä, vaan: »hyvät herrat! sehän on teidän oma, vakaan
          harkitsemisen jälkeen tekemä päätöksenne!» Väärällekin polulle ohjattu lauma
          harvoin myöntää olevansa nenästä vedetty, sehän olisi oman minuuden
          kieltämistä, ja se pysyy jyrkästi siinä, mitä on päätetty, ettei sitä voisi
          verrata häilyväiseen ruohonkorteen, joka taipuu jokaisen tuulen mukaan.
          Laulun säkeet
        </p>
        <div class="verse"><p>
        Ken veltto ois<br>
        se jääköön pois;<br>
        ken luja on<br>
        se taistohon,<br>
        se lippuamme seuratkoon!<br>
        </p></div>
        <p class="paragraph-cont">
          oli letkaus niille suomenmielisille, jotka eivät sokeasti seuranneet Lauri
          Kivekkään johtoa, vaan uskalsivat ajatella toisella tavalla kuin hän.
        </p>
        <p class="paragraph">
          Innokkaimmat ja uskollisimmat kannattajat Lauri Kivekkäällä oli oman
          osakuntansa pohjalaisten keskuudessa, jotka ummistivat silmänsä hänen
          virheilleen ja tulisella innolla seurasivat hänen impulsivisia, eteenpäin
          hyökkääviä hankkeitaan. Jos joku raskaampi moite julkisesti kohtasi
          Kivekästä, niin tietysti hänen aatetoverinsa ryhtyivät häntä kaikin voimin
          puolustamaan ja tekivät asian yhteiseksi, heitäkin koskevaksi. Ja yhteisillä
          voimilla oli helpompi torjua moite, kuin jos Kivekäs yksin olisi jäänyt
          puolustautumaan, sillä hänen kiivas luonteensa helposti vei hänet harhaan.
          Sen päämäärän, johon hän pyrki ja tahtoi muitakin johtaa, hän määritteli
          sanoilla <i>Koko Programmi Toimeen</i>. Hänen toivonsa oli saada suomenkieli
          ja suomalaisuus niin täydelliseen valtaan, ettei ruotsalaisuudesta jäisi
          jälkeäkään tässä maassa. Ja keinot, millä tämä saavutettaisiin, saisivat
          olla jyrkät ja vaikka väkivaltaisetkin. Itse hän tosin ei väkivaltaa
          saarnannut, vaikka hän usein olikin häikäilemätön, mutta hänen lippuansa
          seuraavat miehet eivät peittäneet aikeitansa eikä keinojansa.
        </p>
        <p class="paragraph">
          Lauri Kivekkään syyksi pääasiallisesti on luettava, että suomenmielinen osa
          ylioppilaskunnassa hajaantui kahteen ryhmään, maltillisiin nuijalaisiin ja
          kiivastelijoihin, joiden etupäässä olivat Kivekäs, Jonas Castrén ja moniaat
          muut. Kivekkään usein uudistettu vaatimus: »koko programmi toimeen», joka
          lyhennettynä merkittiin <i>K. P. T.</i>, aiheutti väittelyjä ja
          erimielisyyksiä, kunnes selvä pesäero syntyi ryhmien välille.
        </p>
        <p class="paragraph">
          Ilman kiivastelijoita jonkun uuden aatteen kannattajat saavutettuaan jonkun
          verran menestystä usein veltostuvat sekä vaatimuksissaan että työssään.
          Siltä näkökannalta katsottuna voidaan pitää K. P. T. -yhdistystä
          tarpeellisena, suomalaista puoluetta hereillä pitävänä, meluavana ryhmänä.
          Mutta K. P. T:n jäsenet menivät liiallisuuksiin, jotka eivät ole
          puolustettavissa. Kun senaattori Snellman 12. toukokuuta 1881 täytti 75
          vuotta, niin suomalainen puolue Helsingissä kunnioitti häntä niin
          juhlallisesti kuin taisi. Hänen entiset oppilaansa, vanhat professorit ja
          tohtorit y. m. julkaisivat hänen kunniaksensa albumin, jossa etevimmät
          kynänkäyttäjät julkaisivat kirjoituksia Snellmanin työn merkityksestä.
          Ylioppilaskunnan enimmistö toimeenpani hänen kunniaksensa juhlan
          ylioppilastalossa ja siihen ottivat osaa vanhatkin herrat, jotka eivät enää
          kuuluneet ylioppilaskuntaan. Samaa tilaisuutta varten ylioppilaskunta teetti
          uuden rintakuvan Snellmanista, 3 kertaa luonnollista kokoa suuremman, ja
          ylioppilaskunnan nimessä julkaistiin albumi Snellmanin kunniaksi.
        </p>
        <p class="paragraph">
          Albumi-toimikunnassa oli Lauri Kivekäs toimeliaimpia jäseniä. Hän oli
          hankkinut Snellmanin valokuvan, antanut monistaa sen kivipainossa ja
          Snellmanin kuva oli sijoitettu ensimmäiselle sivulle alkulehden edelle.
          Mutta kansilehden yläsyrjään Kivekäs painatti huomattavalle paikalle isoilla
          kirjaimilla K. P. T. Näytti siltä kuin olisi Kivekkään ryhmä toimittanut
          koko albumin, vaikka niin ei suinkaan ollut. Suurempi osa albumin
          sisällyksestä oli Suomalaisen Nuijan miesten kirjoituksia, mutta nuo kolme
          kirjainta, jotka prameilivat etusivulla, suututtivat nuijalaisia katkerasti.
          Enimmin suututti ja hävetti eräs Heikki Hornborgin (Sarvelan) sepittämä runo
          kiusanhenkiä vastaan. Peitetyillä sanoilla runon sepittäjä kiukuttelee
          kiusanhenkiä vastaan, mutta lukija kuitenkin helposti ymmärtää, että sillä
          nimellä tarkoitetaan ruotsinmielisiä. Ja Sarvela jatkaa
        </p>
        <div class="verse"><p>
        Kosk'ei tässä noitatemput auta<br>
        — taikakeinoihin ken enää luottaa voi?<br>
        niin vissiin auttaa ruuti, lyijy, rauta<br>
        auttaa varmaan — lempo soi!<br>
        </p></div>
        <p class="paragraph">
          Tämä runo herätti suurimmassa osassa ylioppilaskuntaa niin tulisen
          kiukkuisen suuttumuksen, että sen runon tähden jätettiin koko albumi
          ostamatta. Snellmanin kunniaksi toimitettuun, ylioppilaskunnan nimessä
          julkaistuun albumiin tuollainen runo! Sehän oli kamalin häväistys mitä
          voitiin ajatella. Ja katkerasti harmiteltiin, ettei Kivekkäällä ollut
          parempaa arvostelukykyä, niin että hän oli albumissa julkaissut tuollaisen
          runotekeleen ja lisäksi salakähmäisesti, toisten mielipidettä kysymättä. Jos
          nuo komeilevat kirjaimet K. P. T. kirjan kannessa ikäänkuin anastivat
          samannimiselle ylioppilasryhmälle kunnian tämän albumin ilmestymisestä, niin
          Sarvelan runo löi samaan kirjaan sellaisen häpeän leiman, ettei moni sitä
          suvainnut nähdä pöydällänsä siivojen kirjojen seassa.
        </p>
        <p class="paragraph">
          Kun ylioppilaskunnan nimessä ja kustannuksella painettu albumi ilmoitettiin
          Uudessa Suomettaressa painosta ilmestyneeksi ja suomalaisen yleisön
          ostettavaksi, niin joku ostaja lähetti kysymyksen U. Suomettaren
          toimitukselle tiedustellen, mitä nuo kirjaimet K. P. T. kirjan kannessa
          merkitsivät ja mitä varten ne oli painettu?
        </p>
        <p class="paragraph">
          U. Suomettaren toimitus nähtävästi ei häpeän tähden tahtonut antaa
          selitystä, vaan vastasi, ettei sekään asiaa varmaan tietänyt, mutta luuli,
          että kirjaimet merkitsivät: Kahdestoista Päivä Toukokuuta, se oli näet
          Snellmanin syntymäpäivä. Näin oli leikinteolla vältetty kajoaminen ilkeään
          asiaan.
        </p>
        <p class="paragraph">
          Jo ennen kuin Snellmanin syntymäpäivä oli koittanut ja juhlaa vasta
          ryhdyttiin valmistelemaan, oli ylioppilaskunnan puolesta puhuteltu
          kuvanveistäjä Erland Stenbergiä, että hän valmistaisi uuden kuvan
          Snellmanista. Kivekäs kävi pyytämässä senaattoria tulemaan Stenbergin
          atelieriin, että tämä saisi tarkemmin muovaella kasvojen piirteet elävän
          mallin mukaan. Senaattori siihen suostui, varsinkin kun sai kuulla, että
          kuva oli aiottu luonnollista suurempaan kokoon. Mutta senaattori oli myöskin
          kuullut Kivekkään puuhista ylioppilaskunnassa ja hän alotti siitä
          keskustella sanoen:
        </p>
        <p class="paragraph">
          »Hvad är det, som magistern har börjat skrika i dessa tider? Man skall först
          veta nägot, innan man börjar skrika åt andra. Läs först och skaffa
          kunskaper, och sedan må ni skrika efteråt. Så har jag gjort. Jag läste länge
          och mycket, innan jag började skrika, och det ganska måttligt ändå.»
        </p>
        <p class="paragraph">
          (Suomeksi: Mistä maisteri on näihin aikoihin nostanut huudon? Ensin pitää
          tietää jotakin, ennenkuin rupeaa toisille huutamaan. Lukekaa ensin ja
          hankkikaa tietoja, sitten voitte jälkeenpäin huutaa. Niin minäkin olen
          tehnyt. Minä luin kauan ja paljon, ennenkuin minä rupesin huutamaan ja
          sittenkin sangen kohtuullisesti.)
        </p>
        <p class="paragraph">
          Kivekäs rohkeni väittää vastaan: »Månne det just var så måttligt heller?»
          (Tokkohan se juuri oli vallan kohtuullista huutoa?)
        </p>
        <p class="paragraph">
          »Vet hut, fan, jag kan väl åt en ung magister säga, hvad jag vill!»
          (Tietäkää huutia, saakeli, totta kai minä nuorelle maisterille voin sanoa,
          mitä tahdon!) ärähti senaattori, ja silloin Kivekäs ymmärsi olla vaiti.
        </p>
        <p class="paragraph">
          Jos Kivekäs olisi tarkemmin ottanut noudattaaksensa senaattorin neuvoa,
          lukenut enemmän ja hankkinut enemmän sekä tietoja että elämänkokemusta, niin
          hänen vaikutuksensa ei olisi ollut niin hajoittavaa suomalaisessa
          puolueessa, joksi se muodostui. K. P. T. -seuran jäsenet alkoivat
          yltiöpäisinä ylenkatsoa Suomalaisen Nuijan tyynemmin harkitsevia miehiä ja
          heidän mielipiteitään, niin että vanhempien suomenmielisten ja nuorempien
          välit tulivat kireiksi, melkein vihamielisiksi. Nämä riitaisuudet minun
          käsitykseni mukaan olivat alkuna vanhojen suomalaisten ja nuorsuomalaisten
          väliseen erimielisyyteen. Mitä kiivaammin nuorsuomalaiset rupesivat vetämään
          eri köyttä ja poikkeamaan eri suuntaan, sen äreämmiksi muuttuivat
          vanhoillisetkin, ja molempain puolien toiminta herätti yhä kiukkuisempaa
          vihaa ja ilkeyttä ruotsalaisessa puolueessa.
        </p>
        <p class="paragraph">
          Joku aika Snellmanin kuoleman jälkeen sattui tapaus, joka valaisee
          senaikuisia olosuhteita. Hämäläinen osakunta vietti vuosijuhlaansa lokakuun
          1. p:nä ja entisen tavan mukaan oli kutsuttu edustajia muistakin osakunnista
          kutsuvieraiksi. Pohjalaisen osakunnan edustajaksi oli kutsuttu eräs nuori
          medisiinari von Pfaler, jota toverien kesken sanottiin Pahko-Pfaleriksi. Hän
          oli leikillisen ja hauskan olentonsa vuoksi saavuttanut hämäläistenkin
          suosion.
        </p>
        <p class="paragraph">
          Kun vuosijuhlan ohjelmassa määrätyt viralliset puheet: vainajatoverien
          muistolle, inspehtorille, kuraattorille, yliopiston rehtorille, isänmaalle
          ja toisille osakunnille oli pidetty, otti v. Pfaler puheenvuoron
          vastataksensa hämäläiselle osakunnalle muista osakunnista kutsuttujen
          edustajain puolesta. Lausuttuansa tavanmukaiset kohteliaisuudet ja kiitokset
          kutsusta juhlaan ja vierasvaraisuudesta, kehuskeli v. Pfaler hämäläisten
          yleistä vankkaa suomenmielisyyttä ja järkkymätöntä lujuutta yhteisten
          harrastusten puolustamisessa, mutta — jatkoi hän — »ette te, hämäläiset,
          oikein osaa nuorukaisia miehiksi kasvattaa. Te olette liiaksi hitaita ja
          epäröiden punnitsette asioita sinne tänne, ennenkuin uskallatte
          edistysaskeleen ottaa. Tulkaa te pohjalaiseen osakuntaan katsomaan, miten
          meillä kasvatetaan nuorukaisista innokkaita isänmaan ja suomalaisuuden
          palvelijoita! Teistä hämäläisistä, jotka olette niin varovaisia ja
          harkitsevaisia, ei ole johtajiksi. Pohjalaiset ne sentään suomalaisuuden
          etunenässä kulkevat. Ilman pohjalaisten tulista intoa ja eteenpäin
          hyökkääviä toimia suomalaisuuskin nukkuisi paikoilleen edistymättä, tiesi,
          kuinka pitkiksi ajoiksi. Ja kun me, pohjalaiset, hyökkäämme eteenpäin ja
          pidämme kiirettä, niin meille on niin turvallista tietää, että meitä
          uskollisesti seuraa hämäläisten sankka ja luotettava joukko, joka
          johtajiansa ei jätä, vaan aina luotettavana selkäjoukkona taistelee saman
          asian puolesta. Mielelläni sentähden kehoitan toisiakin kutsuvieraita
          raikkaasti huutamaan: eläköön hämäläinen osakunta!»
        </p>
        <p class="paragraph">
          Tämä von Pfalerin puhe oli kuvaava selitys K. P. T -seuran ja Suomalaisen
          Nuijan välisistä suhteista. Hämäläistä osakuntaa tuo puhe kaikista
          kohteliaisuuksista huolimatta loukkasi ja monet purivat hammasta äkeissään,
          mutta eivät tahtoneet kutsuvierasta, pohjalaisen osakunnan edustajaa,
          loukata äreällä vastauksella.
        </p>
        <p class="paragraph">
          Kuitenkin oli yksi hämäläinen, maisteri David Lassila, joka ei jaksanut
          suuttumustansa hillitä, vaan astui esiin vastaamaan von Pfalerille.
        </p>
        <p class="paragraph">
          »Meitä hämäläisiä», sanoi hän, »on tässä moitittu hitaudesta ja
          maltillisuudesta, millä me asioita käsittelemme. Sitä moitetta, jonka
          viimeinen puhuja juuri lausui, pidämme kunnianamme ja siitä me kerskaamme,
          että pidämme arvossa järkeä ja mielenmalttia. Meidän osakunnassamme ei ole
          kahta eri puoluetta, jotka vimmatusti taistelevat toisiansa vastaan
          kamalalla rähinällä ja jalkain tömistämisellä. Viikkokokouksemme ovat tähän
          asti pidetyt samaan aikaan, jokainen maanantai-ilta, kuten pohjalaistenkin,
          sillä erotuksella, että hämäläisten kokoushuone on alakerroksessa
          pohjalaisten huoneen kohdalla. Lukemattoman monet kerrat ovat kokouksemme
          keskeytyneet herrojen pohjalaisten pakanallisesta pauhusta, jalkojen ja
          tuolien tömistämisestä ja kolistamisesta, joka on pannut epäilemään,
          kestääkö välikatto enää pitkääkään aikaa fakulteettija orkushuoneiden
          välillä. Sellaista nuorukaisten kasvattamista isänmaan palvelijoiksi emme
          me, vakaat hämäläiset, pidä arvossa, vaikka onkin myönnettävä, että
          kohtuullisten toivomusten ja oikeudenmukaisten vaatimusten kieltäminen sekä
          jyrkkä vastustaminen häpeällisillä solvauksilla onkin ankara
          kärsivällisyyden koetus. Pohjalaisten riehuminen etupäässä ja harkitsematon
          ryntääminen ei meidän mielestämme asiata hyödytä. Jollei ajattelematonta
          kiukkupussien parvea seuraisi hämäläisten sankka joukko yhdessä muiden
          maltillisten kanssa lujana ja luotettavana reservinä, niin pohjalaiset
          olisivat monta kertaa menneet eteenpäin rynnätessään nurin niskoin tai päin
          seiniä. Kerskaileva puhe johtavasta asemasta ei meitä miellytä eikä myöskään
          puoluetoverien moittiminen. Se mies tekee oikein, joka vakaan harkinnan
          jälkeen ilman vaarallisia loikkauksia ja turhaa melua tukevasti painaa
          eteenpäin sen asian puolesta, jota hän tahtoo puolustaa. Liian tulinen
          hyppeleminen eteenpäin on tätä ennen usein aikaansaanut äkillisiä
          kuperkeikkoja, emmekä me sellaista toivota kellekään saman asian
          puolustajalle. Elleivät herrat pohjalaiset tahdo maltillista menettelyä
          noudattaa, niin pelkään, että katkera seuraus liiasta hurjuudesta antaa
          kovakouraisen opetuksen, joka ymmärretään sananparresta: 'ylpeys sen teki',
          sanoi sontiainen, 'kun lensi päänsä aidanseipääseen'.»
        </p>
        <p class="paragraph">
          Kiusallisen vaikutuksen läsnäoleviin tekivät sekä von Pfalerin että Lassilan
          puheet, sillä edellinen ei ollut harkinnut, oliko soveliasta soimauksilla
          moittia hämäläisiä, joiden juhlavieraaksi hän oli kutsuttu, eikä toiselta
          puoien Lassilan kiivas hyökkäys pohjalaista osakuntaa, K. P. T. -yhdistystä
          ja sen mielipiteitä vastaan sopinut yhteen niiden velvollisuuksien kanssa,
          jotka luetaan kuuluviksi juhlan toimeenpanijoille kutsuttuja vieraita
          kohtaan. Mutta noiden herrojen epäkohteliaisuudet kuittasivat toinen
          toisensa.
        </p>
        <p class="paragraph">
          Eri puolueet tavallisesti pysyvät pystyssä, niin kauan kun niitä
          vastustetaan ja niiden toimintaa siten kiihoitetaan. Tai loppuu puolue, jos
          se voimakeinoilla hajotetaan. Ylioppilaspiireissä pysyi Suomalaisen Nuijan
          puolue, vanhoillisten suomenmielisten ryhmä, virkeänä ja voimakkaasti
          toimivana, kunnes suomalaisuus oli päässyt niin voitolle, että monet
          äänestyksissä ja vaaleissa saavutetut voitot ja ruotsalaisen puolueen
          tappiot saivat vastuksen masennetuksi. Vaikka Suomalaisella Nuijalla oli
          ollut virallisesti vahvistetut säännöt, ja yhdistys oli tehty lailliseksi
          sen kautta, että sen nimi ja sen virkailijat, puheenjohtajat ja sihteerit
          mainittiin useana vuonna ylioppilasluettelossa, niin tuli yhdistyksestä
          virallinen loppu siten, että yliopiston rehtorin toimesta Suomalaisen Nuijan
          nimeä ja virkailijoita ei enää painettu ylioppilasluetteloon. K. P. T.
          seuran nimeä ei siihen milloinkaan oltu painettukaan. Se oli aikansa
          olemassa epävirallisena seurana, jolla ei ollut vahvistettuja sääntöjä.
        </p>
        <p class="paragraph">
          Syy, miksi Suomalaisen Nuijan nimi poistettiin virallisesti toimitetusta
          yliopiston luettelosta, vaikka sen säännöt olivat saaneet yliopiston
          viranomaisten vahvistuksen, oli siinä, että ruotsinmielinen puolue oli
          valmistanut itsellensä säännöt taistellaksensa suomalaisuutta vastaan ja
          pyysi säännöillensä yliopiston rehtorin vahvistusta, niin että heidänkin
          yhdistyksensä lailliseksi tunnustettuna mainittaisiin ylioppilasluettelossa.
          Yliopiston rehtori ei tahtonut virallisesti jakaa ylioppilaskuntaa kahteen
          vastakkaiseen, keskenänsä riitelevään puolueeseen, ja sentähden poistettiin
          Suomalaisen Nuijankin nimi, joka tätä ennen oli otettu luetteloon. Mutta
          niin kauan kuin suomalaisten yhdistys vaikkapa epävirallisena oli olemassa,
          pysyi ruotsalainenkin toiminnassa.
        </p>
        <p class="paragraph">
          Kun kielisuhteet ylioppilaskunnassa olivat sillä kannalla, että
          ruotsinmieliset olivat voitolla, tekivät Suomalaisen Nuijan miehet
          rynnistyksiä voiton toivossa ja ponnistukset kiihtyivät sitä lujemmiksi,
          kunnes suomalainen puolue kasvoi tasaväkiseksi ja viimein pääsi voitolle
          ruotsalaisista. Vaalien edellä, kun piti valita ylioppilaskunnan
          puheenjohtaja ja varapuheenjohtaja tai hoitokomitean jäsenet, olivat
          molempien puolueiden agitaattorit ahkerasti liikkeellä kokoamassa
          äänestyslippuja oman puolueen hyväksi ja valtakirjoja käytettiin sangen
          ahkerasti. Pidettiin ylioppilasluettelon mukaan tarkkaa lukua siitä, ettei
          kenenkään äänioikeutetun ääni mennyt hukkaan. Jos aavistettiin, että joku
          olisi välinpitämätön tai sairauden tähden ei voisi tulla vaalikokoukseen,
          haettiin hänen valtakirjansa, niin että toinen saman puolueen mies voisi
          käyttää hänen äänioikeuttaan. Käyttämättä jäi vain niitten äänet, jotka
          olivat matkalla tai joita agitaattori ei parhaalla etsimiselläkään löytänyt.
        </p>
        <p class="paragraph">
          Vaalikiihoitus oli ankaraa ja joskus sattuivat vastakkaisten puolueitten
          agitaattorit kohtaamaan toisensa matkoillaan. Tällöin voi syntyä esim.
          seuraava keskustelu:
        </p>
        <p class="paragraph">
          »Turhaa työtä teidän puolueenne agitaattorit tekevät, sillä me kuitenkin
          voitamme.»
        </p>
        <p class="paragraph">
          »Älkää kerskailko ennen aikojanne! Me saamme kokoon ainakin 223 ääntä, ja
          jos hyvin onnistuu, pääsemme 235 ääneen.»
        </p>
        <p class="paragraph">
          »Niinpä te jäätte tappiolle, sillä me saamme ehdottoman varmasti ääniä oman
          puolueemme hyväksi vähintään 242 ääntä, mutta jos onni on suopea, niin
          voimme koota 258 ääntä. Teidän on turha taistella varmaa enemmistöä
          vastaan.»
        </p>
        <p class="paragraph">
          Kun vaalitilaisuudessa äänet tarkoin luettiin, niin suomalaisella puolella
          oli 255 ääntä ja ruotsalaisella ainoastaan 232 ääntä.
        </p>
        <p class="paragraph">
          Vaalin jälkeen tappiolle jääneen puolueen agitaattori ihmetteli, kuinka
          vastapuolueen äänten kerääjä oli edeltäpäin osannut noin likelle arvata,
          miten monta ääntä he saisivat.
        </p>
        <p class="paragraph">
          »Se riippuu siitä, kuinka tarkasti äänten keräys on järjestetty», vastasi
          toinen, joka kuitenkin oli ihan umpimähkään ennustellut tehdäksensä kiusaa
          vastapuolueen miehelle.
        </p>
        <p class="paragraph">
          Joka vuosi uusiutunut agitatsiooni tuotti agitaattoreille kokemusta ja
          taitoa käyttää hyväksensä uusia keinoja.
        </p>
        <p class="paragraph">
          Ylioppilaskunnan sääntöjen mukaan ei ylioppilas saanut oleskella Helsingissä
          pitempää aikaa, jollei maksanut lukukausimaksuansa kuraattorille. Jos hän
          päiväksi tai pariksi pistäytyi Helsingissä ja sillä ajalla suoritti jonkun
          tutkinnon yksityisaineessa tai otti osaa yleiseen ylioppilaskokoukseen, oli
          hän velvollinen maksamaan puolen lukukausimaksusta. Tämä sääntö teki
          vaikeaksi ja kalliiksi äänien hankkimisen kutsumalla vaalitilaisuuksiin
          maaseudulta lisävoimia.
        </p>
        <p class="paragraph">
          Osakuntien yksityiset kassat olivat yleensä vähävaraiset. Poikkeuksen teki
          uusmaalainen osakunta, jolle rikas kauppias Kiseleff oli lahjoittanut 100
          000 markkaa sivistystarkoituksia varten. Hyvin vapaamielisesti uusmaalaiset
          tulkitsivat, mikä oli sivistystarkoitukseksi luettava. Siihen saattoi joskus
          kuulua agitatsioonitarkoituksetkin. Kun siis ylioppilasluettelosta tarkoin
          yksitellen laskettiin, montako ääntä oli mahdollista saada omalle puolueelle
          läsnäolevilta ylioppilailta, ja huomattiin tappio mahdolliseksi tahi
          varmaksi, niin ruvettiin käyttämään rahaa puolueen hyväksi. Kutsuttiin
          pitkienkin matkojen takaa oman puolueen jäseniä käymään Helsingissä
          ylioppilaskunnan vaalikokouksessa. Puoluekassasta maksettiin
          matkakustannukset, rautatiepiletti ja puoli lukukausimaksua miehelle, joka
          tuli itse äänestämään, sillä maaseudulta lähetetty valtakirja ei ollut
          pätevä, ellei sen antaja ollut käynyt Helsingissä ja suorittanut ainakin
          puolta lukukausimaksua. Kun sillä tavoin koottiin äänestäjiä Turusta ja
          Porista tai Viipurista asti sekä lyhyemmiltä matkoilta, niin puoluekassan
          menot olivat tuntuvat, ja jokaisen äänestäjän ääni tuli melkoisen kalliiksi.
          Ruotsalainen puolue oli ponnistanut viimeisetkin voimansa ja käyttänyt
          kaikki keinonsa säilyttääkseen ylivaltansa ylioppilaskunnassa.
        </p>
        <p class="paragraph">
          Mielet olivat niin jännittyneet, että kerrankin, samoinkuin usein
          aikaisemmin, iltamyöhään jatkunut äänien yhteenlaskeminen ehdottomasti piti
          vielä saada selville, ennenkuin levolle mentiin. Suullinen äänestys oli
          ohitse, mutta annetut valtakirjat eivät vielä olleet tarkastetut, ja
          vaalilautakunnan tehtävä oli tarkoin punnita, oliko virheellisyyksiä tehty,
          niin että sen nojalla jommallakummalla puolella voitaisiin muutamia ääniä
          hyljätä.
        </p>
        <p class="paragraph">
          Sillä välin kuin vaalilautakunta mitä huolellisimmin punnitsi noita monia
          valtakirjoja ja annettuja äänestyslippuja, saadakseen selville, oliko
          jokainen niistä laillisesti todistettu, eikö kenelläkään ollut useampia
          valtakirjoja kuin oli sallittu j. n. e., vetäytyi suuri äänestäjäin joukko
          ravintolan puolelle nauttimaan mikä mitäkin virvokkeita, kun suu alkoi
          kuivua paljosta puhumisesta ja innostuksen kuumeesta.
        </p>
        <p class="paragraph">
          Aamupuolella yötä kello 2 puheenjohtajan kello kutsui raskaan
          velvollisuutensa täyttäneet äänestäjät kuulemaan vaalitulosta. Suomalainen
          puolue oli voittanut usealla kymmenellä äänellä. Vaalilautakunnassa oli
          ollut miehiä molemmista puolueista pitämässä silmällä toisiansa, ettei
          voitaisi harjoittaa vääryyttä. Niin uskomattomalta kuin kuuluikin, olivat
          suomalaiset saavuttaneet enemmistön kaikista ruotsikkojen äärimmäisistä
          ponnistuksista huolimatta, ja vieläpä niin varman ja lopullisen enemmistön,
          että se oli ratkaiseva iäksi päiväksi. Ruotsalaisella puolueella ei ollut
          toiveita enää milloinkaan vastaisuudessa saada enemmistöä, jollei joskus
          satunnaisesti, väliaikaisesti, jonkun kepposen avulla. Ainoa toivo
          ruotsalaisen puolueen voitosta riippui siitä, olisiko suomalainen puolue
          voitonvarmuudessaan niin välinpitämätön, että ruotsalaiset salakähmäisellä
          äkkirynnäköllä pääsisivät yllätyksellä voitolle. Mutta eihän sellaisesta
          voitosta sovi iloita!
        </p>
        <p class="paragraph">
          Oli sääli nähdä sitä katkeruutta, mikä valtasi ruotsikkojen mielet. Hekin
          olivat taistelleet aatteen puolesta, jota he olivat pitäneet oikeana. He
          luulivat suojelevansa länsimaista, skandinaavialaista sivistystä, sillä
          heidän sanomalehtensä ja puolueensa pääjohtajat olivat jo vuosikausia sitä
          saarnanneet. Yhtä intohimoisesti olivat suomenmieliset odottaneet voittoa
          vaalitilaisuudessa ja kun voiton kallistuminen heidän puolellensa alkoi
          näkyä yhä selvemmin, niin vanhemmat suomenmieliset toverit kehoittivat
          nuorempia kohtelemaan maltillisesti ruotsinmielisiä kiistakumppaneitaan,
          etteivät nämä pääsisi moittimaan suomalaisia raakuudesta ja epähienosta
          käytöksestä.
        </p>
        <p class="paragraph">
          Tarpeen sellainen varoitus olikin, sillä suomenmielisten seuraan pian
          tunkeutui sama vanha maisteri ja siviili-insinööri, joka ennenkin oli usein
          esiintynyt riidanrakentajana. Erään vakavan länsisuomalaisen kimppuun hän
          hyökkäsi rumilla haukkumasanoilla ja kävi käsiksi uhaten ajaa ulos. Mutta
          länsisuomalainen oli häntä väkevämpi ja passitti hänet itsensä oven
          ulkopuolelle, jonne hän jäikin.
        </p>
        <p class="paragraph">
          Niin intohimoisina aikoina kuin kielitaistelun vallitessa oli kuitenkin
          vaikea odottaa nuorilta ylioppilailta malttia ja tyyntä mieltä, varsinkin
          kun moni heistä oli saanut kärsiä monet solvaukset aivan syyttömästi.
        </p>
        <p class="paragraph">
          Ne ruotsalaisen puolueen miehet, jotka tyynemmin harkitsivat kielitaistelun
          vaiheita ja totesivat, ettei velttous heidän puoleltaan suinkaan ollut syynä
          tappioon, koettivat saada selville syyt, miksi suomalaisuus oli päässyt
          ylioppilaskunnassa voitolle. He tulivat siihen johtopäätökseen, että
          ruotsalaisuuden tappion alkuna olivat monet suomenkieliset koulut ja niiden
          vaikutus kasvavaan nuorisoon. Kouluista fennomaaneja työntyi esille kuin
          kesällä hyttysiä.
        </p>
        <p class="paragraph">
          Suomalaisuuden leviäminen ylioppilaskunnan keskuudessa ennusti saman ilmiön
          toistumista virkamiesluokassa ja ehkäpä valtiollisen elämän muillakin
          aloilla. Se ennusti tuhoa sille ylimysmieliselle osalle Suomen kansaa, joka
          piti sille itselleen ja sen perillisille kuuluvana monopolina kaikki
          parempipalkkaiset virkapaikat ja johtavan aseman maassa. Suomalaisen Nuijan
          ja K. P. T. -seuran työn tulokset ylioppilaskunnan keskuudessa oli
          ruotsikkojen omien tappioiden kautta tultu tuntemaan. Nämä tulokset olivat
          olleet niin yllättävät, että seurojen toiminta kelpasi esimerkkinä
          noudatettavaksi.
        </p>
        <p class="paragraph">
          Avoimesti ja rehellisesti oli Suomalainen Nuija toiminut valmistaessaan
          sääntönsä ja järjestäessään koko työohjelmansa. Siihen kuului sivistyksessä
          takapajulle jääneen suomenkielisen työkansan valistaminen esitelmillä sekä
          suomalaisuuden aatteen tunnetuksitekeminen ylioppilastoverien keskuudessa.
          Olihan se ikäänkuin Kansanvalistusseuran käytännöllinen haaraosasto, joka
          kirjallisuuden levittämisellä ja kirjastojen perustamisella koettaa kylvää
          Suomen kansan riveihin tietoa ja tietoisuutta. K. P. T. -seura ei hankkinut
          vahvistusta säännöillensä — jos sellaisia sääntöjä lienee ollutkaan — eikä
          sen seuran toimintasuunta paljoa poikennut Suomalaisen Nuijan työohjelmasta.
          Olihan K. P. T. vain kiivaampi vaatimuksissaan ja maltittomampi
          menettelytavoissaan.
        </p>
        <p class="paragraph">
          Ruotsinmielinen puolue koetti seurata fennomaanien esimerkkiä. Pohjanmaan
          rannikoilla ja muilla syrjäisillä seuduilla, jossa ruotsia puhuva
          talonpoikaisväestö oli ilmeisesti tietämätöntä ja takapajulle jäänyttä,
          ryhdyttiin perustamaan lukutupia ja lainakirjastoja. Mutta mielipahaksensa
          puuhaajat saivat asianomaisten talonpoikain puolelta kokea
          välinpitämättömyyttä ja halveksivia vastauksia. Eräskin lukusalin ja
          kirjaston puuhaaja sai kuulla arvostelun:
        </p>
        <p class="paragraph">
          »Int blir man sali' me hä.» (Ei sillä autuutta saavu-teta.)
        </p>
        <p class="paragraph">
          Välinpitämättömyyttä sivistysharrastuksia kohtaan kuuli valitettavan monella
          taholla. Mutta sillon lankesi yllytyssana hedelmälliseen maaperään, kun
          ruotsinkielistä rahvasta ärsytettiin vihaan suomenkielistä vastaan.
        </p>
        <p class="paragraph">
          Ruotsinmielisten ylioppilaiden yhdistyksen nimenä oli X. Y. Z.
        </p>
        <p class="paragraph">
          Niin vähän tietoa siitä seurasta annettiin sen ulkopuolella oleville, ettei
          monella ollut aavistustakaan seuran toimihenkilöistä. Vaikka minä olin monta
          vuotta ylioppilaskunnan pöytäkirjurina sen yleisissä kokouksissa ja
          ajoittain pöytäkirjurina hoitokomiteankin kokouksissa, niin en koskaan
          tullut tietämään, kuka oli X. Y. Z. -yhdistyksen puheenjohtaja, kuka sen
          sihteeri, ja pidettiinkö siinä yhdistyksessä pöytäkirjaa päätöksistä vai ei.
          En myöskään saanut kuulla, oliko yksikään yhdistys tai osakunta saanut
          mitään kirjelmää, pöytäkirjan otetta tai muuta asiakirjaa koskaan
          vastaanottaa X. Y. Z. -yhdistykseltä. Sellainen yhdistys kuitenkin oli
          olemassa, sillä usein siitä kuultiin puhuttavan, mutta sen toiminta
          verhoutui salaperäisyyteen. Yleisesti tunnettu asia myös oli, että X. Y. Z.
          oli ruotsinmielisten yhteinen kokousseura, jossa he edeltäkäsin
          suunnittelivat tekojansa koettaessaan milloin vastustaa suomenmielisiä,
          milloin taas tuottaa heille häväistystä.
        </p>
        <p class="paragraph">
          Mutta hedelmistä henki tunnettiin. Kiukkua suomenkieltä ja suomenkielistä
          väestöä vastaan lietsottiin yhä suurempaan liekkiin. Runebergin, Franzénin
          ja Topeliuksen ajatussuunta oli siten laajemmissakin piireissä hyljätty,
          vaikka nimeksi Runebergia jumaloitiin, ja vallalle oli päässyt X. Y. Z.
          -yhdistyksen mieliala, joka vielä kauan myöhemminkin eli voimakkaana
          Helsingin ja muidenkin seutujen ruotsikoissa. Kun pääkaupungissa pidettiin
          Kansanvalistusseuran nimessä umpiruotsalainen laulujuhla, oli juhlakentällä
          tuhansiin nouseva juhlayleisö, joka suurella riemulla kuunteli ja
          käsientaputuksella tervehti sille julkeasti lausuttua runoa:
        </p>
        <div class="verse"><p>
        »Jag önskar jag vore en jätte stor<br>
        med blixtrande bila i hand;<br>
        och att hvarje tschud, som i Finland bor,<br>
        skulle bindas i bojor och band<br>
        och läggas på sträckbänk och piskas med spö<br>
        till dess att han sist skulle döden dö<br>
        för bilan i jättens hand.»<br>
        </p></div>
        <p class="paragraph">
          Suomeksi: »Minä toivoisin olevani suuri jättiläinen, jolla on kädessään
          välkkyvä piilukirves, ja että jokainen Suomessa asuva suomalainen
          kytkettäisiin kahleisiin ja köysiin, pantaisiin kidutuspenkille ja häntä
          piiskattaisiin raipoilla, kunnes hän viimein kuolisi jättiläisen
          piilukirveen iskusta.»
        </p>
        <p class="paragraph">
          Se runo jo kilpailee menestyksellä Sarvelan runon kanssa. Eroa on vain
          siinä, että Sarvelan sanat herättivät suomalaisissa piireissä yleistä
          paheksumista.
        </p>
        <p class="paragraph">
          Sitä sukupolvea, joka oli lähtenyt suomenkieltä käyttävistä kodeista ja
          suomenkielisen koulusivistyksen saatuansa ensimmäisenä tuli yliopistoon
          hakemaan lisätietoja ja käytti äidinkieltänsä, solvattiin kielensä tähden
          niin usein ja niin katkerasti sekä aiheettomasti, että loukkaukset ovat
          pysyneet muistissa vuosikymmenien aikana. Heidän parhaita, isänmaan hyötyä
          ja parasta edistystä tarkoittavia periaatteitaan ja ihanteitaan ivattiin ja
          häväistiin. Onko ihme, jos mieli vieläkin katkeroituu sitä muistellessa? Ja
          jos nykyisen ja ehkä vielä enemmän tulevien miespolvien joukossa olisi
          henkilöitä, jotka paheksuvat, että olen pannut paperille muistiin menneiden
          aikojen varjopuolia, niin tahdon puolustuksekseni mainita, että nämä
          kertomukset ovat pidettävät kulttuurikuvauksina, joista voi käsittää,
          minkätähden vanhat fennomaanit usein ovat katkeroita.
        </p>
      </div>
      <div class="chapter">
        <h2>Kun Suomalaisessa Nuijassa puhuttiin ruotsia</h2>
        <p class="paragraph">
          Uusmaalaisessa osakunnassa oli eräs <i>Emil Sourander</i> niminen, eteväksi
          matemaatikoksi tunnettu maisteri, (myöhemmin tohtori), joka kilpapalkintoa
          saadakseen kirjoitti tieteellisen esityksen jostakin omasta valitsemastansa
          aineesta. Hänen kirjoituksensa joutui silloisen matematiikan professorin
          Mittag-Lefflerin arvosteltavaksi. Mutta Mittag-Leffler muisteli lukeneensa
          esityksen samasta aineesta, josta Sourander kirjoitti, ja väitti Souranderin
          kirjoitusta plagiaatiksi, jopa suorastaan kopioksi toisen henkilön tekemästä
          teoksesta. Sellainen syytös oli Souranderin kunniaa loukkaava, ja hän väitti
          professori Mittag-Lefflerin puhetta perättömäksi. Samalla Sourander vaati
          professoria joko todistamaan puheensa näyttämällä muillekin sen teoksen,
          mistä hänen (Souranderin) kirjoituksensa muka oli lainattu tahi peruuttamaan
          syytöksensä kirjallisesta näpistelystä. Professori väitti kivenkovaan
          lukeneensa jo ennen saman esityksen, mistä Sourander oli laatinut
          palkintokirjoituksensa, mutta ei muistanut, mistä kirjasta eikä voinut
          todistaa Souranderia vastaan tekemäänsä syytöstä. Sourander suuttui asiasta
          niin ankarasti, että hän, niin ruotsinmielinen kuin olikin, kiukustui
          sydämen pohjasta sekä Mittag-Lefflerille että hänen svekomaanisille
          puoluelaisillensa, hylkäsi koko ruotsikkojen puolueen ja liittyi
          suutuksissaan Suomalaiseen Nuijaan.
        </p>
        <p class="paragraph">
          Sattui sitten kerran niin, että Suomalaisessa Nuijassa otettiin
          keskustelunalaiseksi eräs asia, joka koski kielikysymystä ja puolueiden
          välistä taistelua, ja siinä kysymyksessä halusi myös Sourander lausua
          mielipiteensä. Mutta kun hänen suomenkielen taitonsa oli heikko, niin hän
          pyysi saada lausua ajatuksensa ruotsiksi. Nuijan jäsenet vakuuttivat kaikki
          ymmärtävänsä ruotsia ja Souranderia kehoitettiin puhumaan ruotsiksi. Hänellä
          olikin paljon sanottavaa. Sattui kuitenkin niin, että hänen puhuessaan tuli
          kokoukseen eräs Nuijan jäsen, joka oli kotoisin Pohjanmaan ruotsalaiselta
          seudulta. Tämä heti Souranderin jälkeen pyysi puheenvuoroa äänekkäästi
          lausuen:
        </p>
        <p class="paragraph">
          »Herr ordförande!»
        </p>
        <p class="paragraph">
          Puheenjohtaja vastasi:
        </p>
        <p class="paragraph">
          »Adolf Nordmanilla on puheenvuoro.»
        </p>
        <p class="paragraph">
          »Jag ville bara fråga, vem, tusan, har givit lov att vid Suomalainen Nuijas
          möte tala svenska?»
        </p>
        <p class="paragraph">
          Yleinen naurunrähäkkä säesti tätä muistutusta, joka näytti niin
          luonnolliselta, kun tavallisesti näissä kokouksissa ei kuultu ruotsin
          sanaakaan.
        </p>
      </div>
      <div class="chapter">
        <h2>Eräs käynti J. W. Snellmanin kodissa</h2>
        <p class="paragraph">
          Ylioppilaitten keskuudessa oli vuosien kuluessa ollut tapana erityisinä
          merkkipäivinä käydä tervehtimässä niitä miehiä, joiden toiminta jollakin
          tavoin heitä innosti tai joille he muuten tahtoivat osoittaa
          kunnioitustansa. Niin kauan kuin Fredrik Cygnæus oli elossa, käytiin häntä
          joka vuosi tervehtimässä hänen syntymäpäivänään ja samoin tervehdittiin
          vuosittain Elias Lönnrotia, niin kauan kuin tämä asui Helsingissä. Vielä
          sittenkin, kun hän jo oli muuttanut asumaan Sammattiin, lähettivät muutamat
          innostuneet ylioppilaat hänelle onnittelusähkösanoman Eliaksenpäivänä.
          Sammattia lähinnä olevalta asemalta tuo sähkösanoma lähetettiin pikalähetin
          mukana ja tuotiin perille kello neljän aikaan aamuyöstä. Vanhus herätettiin
          parhaasta unestaan, kotiväki kun luuli sähkösanomaa hyvinkin tärkeäksi ja
          kiireelliseksi. Ukko Lönnrot oli helsinkiläisten keltanokkain
          ihailutervehdyksen saatuaan virkkanut:
        </p>
        <p class="paragraph">
          »Se nyt on merkillistä, ettei täällä kaukana maansydämessäkään saa rauhaa
          mokomilta ihailijoilta. Parhaasta levostani herättivät minut ja vielä
          lisäksi sain siitä maksaa 6 markkaa.»
        </p>
        <p class="paragraph">
          Helsingissä sai myös J. W. Snellman vuosittain vastaanottaa
          kunniatervehdyksiä ylioppilaitten puolelta. Vilhelminpäivänä oli tullut
          tavaksi käydä häntä tervehtimässä, sillä hän oli koko ikänsä niin hyvissä
          voimissa, että aina kun hänen luoksensa tuli ylioppilaskunta laulukuntineen,
          hän piti puheen vieraille. Pikakirjoittajat tavallisesti panivat jokaisen
          sanan paperille, ja puhe luettiin seuraavana päivänä pääkaupungin
          sanomalehdissä. Hänen puheensa olivatkin aina sellaisia, ettei niin puhu ken
          hyvänsä; niissä oli aina monta uutta neuvoa ja isällistä varoitusta, joskus
          moitettakin opiksi ylioppilaille. Useimmiten hän puhui ruotsiksi, sillä sitä
          kieltä hän parhaiten käytti. Mutta elämänsä viimeisenä vuonna 1881 hän puhui
          tervehtimään tulleille ylioppilaille suomeksi, ja siitä oltiin iloisia!
        </p>
        <p class="paragraph">
          Noin kello 10 tai 11 vaiheilla e. p. p. kokoontui etupäässä suomenmielisten
          ylioppilaitten taaja parvi hänen paraatirappujensa eteen. Sinä vuonna oli
          kevät niin varhainen, että kaduilla virtasi lokavesi ja senaattorin talon
          pihalla oli paljon lumesta sulaneita lätäköitä. Snellman oli sentähden
          odottaessaan tervehdystä panettanut lautoja yli puolen pihamaata, ettei
          tarvinnut seisoa vedessä. Pian sen jälkeen kun laulukunta ja muu joukko
          olivat saapuneet portaiden eteen, ilmestyi senaattori portaille kuuntelemaan
          laulua, kiitti kunnianosoituksesta ja piti puheensa. Väräjävällä, matalalla
          bassoäänellä, silloin tällöin tavoitellen sanojansa ikäänkuin änkyttävä, hän
          puheli, mutta ääni kuului selvästi, ja tarkasti sitä kuunneltiin. Lopuksi
          hän valitti, että hänen asuntonsa oli niin pieni, ettei hän voinut kutsua
          kaikkia sisään, kunnianosoitukseen kun otti osaa niin suuri väenpaljous,
          että piha oli aivan täynnä. Mutta »herroja laulajia» hän pyysi astumaan
          sisälle ottamaan kupin kahvia.
        </p>
        <p class="paragraph">
          Arvellen soveliaammaksi olla menemättä sisälle, kun monella ei ollut
          kalosseja jalassa, yrittivät laulajat laulettuaan vielä pari laulua lähteä
          tiehensä, mutta J. W. Snellman ei jättänyt kutsuansa uudistamatta ja hän oli
          tottunut vaatimaan kuuliaisuutta. Muuan hänen aikaisemmin lausumansa lause:
          »Vet hut, fan, jag får väl åt en ung magister säga, vad jag vill», osoittaa
          kyllä, ettei ukon puheita ja sanoja hevin voitu jättää ottamatta huomioon.
          Niinpä lähti 50—60 ylioppilasta kapuamaan korkeita portaita eteiseen
          senaattorin jäljessä. Salissa oli järjestetty tuoleja, niin paljon kuin
          huoneeseen mahtui, pitkin seiniä ja vielä toinen rivi seinästä vähän
          ulommaksi.
        </p>
        <p class="paragraph">
          »Nå, välkomna, mina herrar», tervehti senaattori meitä kehoittaen painamaan
          puuta, mikäli tilaa oli. Hän puhui vuoroin suomea, vuoroin ruotsia ja
          lasketteli leikkipuheita ja kohteliaisuuksia. Mutta väliin kohteli hän
          vieraitaan jotenkin isällisestikin. Eräs hämäläinen, F. O. Manninen, istahti
          senaattorin kehoituksesta, vaan sattui valitsemaan uunin läheisyydessä
          olevan tuolin, jonka takana nurkan perällä oli vielä toinen tuoli, ja kun
          senaattori sen huomasi, murahti hän: »Är icke det nu fan, att det skall
          finnas dem, som vilja sitta på två stolar! Ser inte herrn, att der finnes
          ännu en stol, som ingen kan sitta på, när ni är i vägen? Stig opp derifrån
          nu då!»
        </p>
        <p class="paragraph">
          Punastuen korvia myöten asettui Manninen viimeiseen nurkkaan, ja muutamia
          kumppaneita tuli hänen pulaansa helpottamaan asettuen istumaan niin, että he
          ikäänkuin ahdistivat hänet nurkan pohjukkaan.
        </p>
        <p class="paragraph">
          Ennenkuin luvattua kahvia oli vielä tarjottu, osoitti senaattori
          keskilattialla olevaa pöytää, jolla seisoi iso punssimalja ja virkkoi
          sitten:
        </p>
        <p class="paragraph">
          »Se, den här rackarn ska vi försöka tömma tillsammans; mutta — minä olen
          viime aikoina niin vähän voinut maistaa punssia, sillä minua on vaivannut
          hengenahdistus. On minulla siihen hyvä keino, kun aina pidän varalla väkevää
          kahvia: tuossa uuninkulmalla on minulla aina yölläkin väkevää kahvia
          lämpöisenä rohtona. Se, damerna skulle bestämt anse min andtäppa för en
          intressant sjukdom för att för den skull få dricka kaffe!»
        </p>
        <p class="paragraph">
          Pian kajahti taas laulu sisällä. Senaattori kuunteli kehuen ja suvaitsi
          esityttää itselleen muutamia parhaimpia laulajia. Huomattuaan, että
          ylioppilaat katselivat taideteoksia, jotka salia kaunistivat, tuli hän
          ystävällisesti puhelemaan selittäen, että hänen entiset oppilaansa, jotka
          ennen olivat kuunnelleet hänen luentojaan filosofiassa, olivat lahjoittaneet
          muistoksi kipsiset filosofien kuvat, jotka seisoivat salin seinällä,
          ikkunain vieressä ja esittivät toinen Hegeliä, toinen Immanuel Kantia. —
          »Se, Hegel han är en ståtlig karl, men Kant, der i andra vrån, han är bra
          ful, icke sant?»
        </p>
        <p class="paragraph">
          Tietysti myönnettiin niin olevan. Juotiin kahvia ja punssia, katseltiin sitä
          nimipäivälahjaa, jonka vanhus oli saanut, nimittäin vanhimman poikansa ja
          tämän puolison valokuvat kaksoiskehyksessä, jota lahjaa hän näytteli ja
          veipä arvaamatta muutamia toiseen huoneeseenkin katsomaan, oliko hänen
          miniänsä valokuva onnistunut.
        </p>
        <p class="paragraph">
          Näin oli pian tunti kulunut ja laulajain mukana sisälle tullut maisteri
          Lauri Kivekäs, joka oli tunnettu hyvänä puhujana, piti senaattorille
          ylioppilaitten puolesta onnentoivotuspuheen sanoen, etteivät läsnäolevat
          ylioppilaat tule koskaan unhoittamaan sitä kunniaa, että he ovat saaneet
          käydä J. W. Snellmanin kodissa hänen itsensä kutsumina vieraina. Rakkaana se
          muisto onkin pysynyt jokaisen mielessä, joka silloin siellä oli.
        </p>
        <p class="paragraph">
          Kun keskipäivän aika lähestyi, alkoi saapua onnentoivottajina kaupungin
          vanhempia herroja, etupäässä Snellmanin entisiä oppilaita. Ystävällisenä
          isäntänä hän otti heidät vastaan, lausui heidät tervetulleiksi ja viittasi
          istumaan kunkin määrätylle paikalle. Niin tarkka hän oli siitä, että kaiken
          piti tapahtua juuri hänen tahtonsa mukaan, että, kun hän kehoitti erästä
          professoria istumaan sohvaan ja tämä istahti sohvan toiseen päähän, jossa
          sohvan vieterit paljosta istumisesta olivat painuneet kuopalle, hän heti
          murahti: »Nå, varför skall du just sitta der du ser, att soffans resårer
          givit vika? Stig upp och sätt dig här i andra ändan av soffan.»
        </p>
        <p class="paragraph">
          Meitä ylioppilaita vähän ihmetytti tuollainen mielestämme turha
          mestaroiminen, millä hän kohteli jo vanhaa professoria, vaikka kohta tämä
          olikin hänen entinen oppilaansa. Kun eräs toinen vanha herra oli yrittänyt
          istua tuolille, vaikka senaattori oli viitannut nojatuoliin, niin hän
          komennettiin nousemaan ja istumaan juuri nojatuoliin, »men akta nalles
          klor!» virkkoi senaattori. Nojatuolin alle oli näet lattialle levitetty
          karhuntalja, jonka käpälät olivat tuolin jalkojen alla, ja senvuoksi
          senaattori varoitti tuolia siirtämästä, etteivät karhun kynnet
          loukkaantuisi.
        </p>
        <p class="paragraph">
          »No, johan täällä nyt on pian kaikki Helsingissä asuvat entiset oppilaani»,
          arveli senaattori, »ja tuossa tulee Krohn. No, tervetuloa! Mutta missä on
          Perander?»
        </p>
        <p class="paragraph">
          Tulija tiesi ilmoittaa, että professori Perander kyllä tulisi vähän
          myöhemmin, sillä he olivat tavanneet toisensa kadulla, mutta Perander oli
          sanonut käyvänsä ensin toimittamassa jonkin kiireellisen asian. Se seikka ei
          kuitenkaan Snellmania tyydyttänyt, sillä hän tahtoi saada kaikki entiset
          oppilaansa yht'aikaa luokseen, ja niin täytyi professori Krohnin kääntyä
          takaisin hakemaan kaupungilta Peranderia. Vähän ajan kuluttua he tulivatkin
          yhdessä ja sitten oli Snellman tyytyväinen kaikkeen muuhun paitsi siihen,
          että »de där studentstövlarne ha nedsmutsat tamburgolvet.» Ei ukko sitä
          mutinaa pitänyt ylioppilaille itselleen, mutta jäljelle jääneiden vierasten
          kautta saatiin kuitenkin tietää hänen nyreät muistutuksensa lattian
          likaamisesta, jota juuri olimme peljänneetkin, ennenkuin rohkenimme hänen
          uutteria kehoituksiansa totella.
        </p>
        <p class="paragraph">
          Kunniatervehdykselle saapuneet ylioppilaat lähtivät pois kiitollisina, että
          olivat saaneet edes kerran vierailla suuren Johan Wilhelm Snellmanin
          kodissa. Tämä tilaisuus olikin heille viimeinen, sillä, vaikka Snellman
          silloin vielä oli hyvissä voimissa ja samana keväänä vuorostaan tuli
          vieraaksi ylioppilaskunnan toimeenpanemaan juhlaan 12. toukokuuta, ja
          juhlassa, 75. syntymäpäivänänsä, piti seisoallaan pari tuntia kestäneen
          esitelmän oman elämänsä tärkeimmistä vaiheista, katkaisi kuolon viikate jo
          samana kesänä hänen elämänlankansa, ja hän muutti pois elävien joukosta. Hän
          oli eläessään kerran lausunut moitteen ylioppilaskuntaa vastaan siitä, ettei
          se ollut muistanut huhtikuun 1. päivänä käydä Fredrik Cygnæuksen haudalla
          vainajan muistoa kunnioittamassa. Snellman arveli, että ylioppilaat hänen
          itsensä kuoltua hänellekin kenties tekisivät samoin, mutta niin rakkaassa
          muistossa on Snellman pysynyt ja niin suurta kunnioitusta hän vielä
          kuoltuansakin nauttii, etten luule Vilhelminpäivän unhoittuvan keltään
          suomenmieliseltä ylioppilaalta niin, ettei hän Helsingissä ollessaan kävisi
          kumppanien kanssa kunnioitustaan osoittamassa tämän isänmaan suuren pojan
          haudalla.
        </p>
        <p class="paragraph">
          Valtiomiehenä ja tiedemiehenä oli Snellman jo vuosikymmeniä takaperin
          saavuttanut niin suuren maineen, etteivät ruotsinkiihkoisetkaan voineet sitä
          vastaan väittää. Vasta hänen kuoltuansa pahimmat intoilijat yrittivät hänen
          muistoansa häväistä kieltäytymällä ottamasta ylioppilaskunnan lippua mukaan
          tervehdysmatkalla J. W. Snellmanin haudalle.
        </p>
        <p class="paragraph">
          Juhana Wilhelm Snellmanin suunnitelman mukaan Aleksanteri II antoi järjestää
          rahaolot Suomessa niin, että Suomi sai itsenäisen rahalaitoksen. Siitä oli
          hyötyä koko maalle, kaikille Suomen asukkaille, puhuivatpa mitä kieltä
          hyvänsä. Siitäkin asiasta puheli senaattori syntymäpäiväjuhlassansa kertoen
          yksityiskohtaisesti keskusteluistaan hallitsijan kanssa. Vaikka Snellmanin
          osanotto Suomen hallitukseen oli lyhyt, niin oli se jättänyt jälkeensä kauan
          tuntuvan, koko Suomen maalle hyödyllisen vaikutuksen. Sitä eivät
          ruotsinkiihkoisetkaan tahtoneet kieltää. Vilhelminpäivinä olivat
          ruotsinmielisetkin mukana Snellmanille kunnioitustaan osottamassa. Vasta
          sitten kun hän huomattavassa kirjoituksessaan liberaalisen puolueen
          ohjelmasta sekä järkisyillä että ivalla oli osoittanut, miten nurinkurinen
          ja mitätön ruotsikkojen ohjelma oli, kääntyi näiden ärtymys julkisena
          vihamielisyytenä häntä vastaan.
        </p>
        <p class="paragraph">
          Niiden kansalaisten mielessä, jotka eivät saaneet koskaan nähdä J. W.
          Snellmania, hän kuitenkin pysyy korkeasti kunnioitettuna jättiläisneronsa
          loisteessa; mutta ne, joille onni oli suonut nähdä ja kuulla häntä läheltä,
          säilyttävät hänestä, huolimatta kaikista inhimillisistä ulkokuoren
          karkeuksista, lämpimän ja rakkaan muiston. Sellaisen muiston jätti myös se
          käynti, josta tässä olen koettanut kertoa.
        </p>
      </div>
      <div class="chapter">
        <h2>Pitkällinen santarmirettelö Helsingissä</h2>
        <p class="paragraph">
          Kauan oli Helsingin yleisö tullut toimeen kahdella kirjakaupalla. J. Chr.
          Frenckellin ja Pojan kirjakauppa oli oston kautta siirtynyt G. W.
          Edlundille, joka viimein muutti kirjakaupan nimenkin omalle nimellensä, ja
          K. E. Holmin kirjakauppa muutettiin Vaseniuksen kirjakaupaksi. Kun
          suomenkielinen kirjallisuus alkoi lisääntyä, perustettiin suomenkielinen
          kirjakauppa Aleksanterinkadun taloon N:o 11. Helsingin kolmas kirjakauppias,
          hra G. A. Wickström, myi etupäässä suomenkielistä, mutta hän hankki myöskin
          ulkomaista, varsinkin Ruotsissa ilmestynyttä, kirjallisuutta. Hänen
          kirjakauppansa, joka myöhemmin oston kautta siirtyi toisille omistajille ja
          nimitettiin Akateemiseksi kirjakaupaksi, perustettiin vuoden 1880 vaiheilla,
          en muista tarkemmin minä vuonna.
        </p>
        <p class="paragraph">
          Suomessa oli hyvä menekki niillä pirteästi kirjoitetuilla humoristisilla
          kirjoilla, joita kirjoitteli eräs ruotsalainen Hedenstjerna, joka paremmin
          tunnetaan kirjailijanimellään Sigurd. Hän kirjoitti enimmäkseen
          Smälands-Posten-nimiseen sanomalehteen lyhykäisiä tarinoita, jotka hän
          myöhemmin keräsi kokoon isommaksi kokoelmaksi ja antoi niille nimeksi
          <i>»Kaleidoskop»</i>. Noissa tarinoissaan Sigurd usein pisteliäästi ivasi
          etupäässä Ruotsin oloja, mutta sittenkin tämä novellikokoelma oli Suomessa
          hyvin halukkaasti ostettu kirja.
        </p>
        <p class="paragraph">
          Sattuipa sitten eräänä vuonna, että Sigurd oli kirjoittanut eräästä asiasta,
          jonka vuoksi painohallitus Suomessa kielsi »Kaleidoskopin» viimeksi
          ilmestyneen uusimman vihkon myymisen.
        </p>
        <p class="paragraph">
          Keisari Aleksanteri III oli ottanut tavaksi matkustella joka kesä Suomen
          saaristossa ja siellä hän poikkesi milloin mihinkin. Hän kävi Kymijoen
          suulla onkimassa jonkun lohen. Suomen valtio rakennutti hänelle huvilan
          Langinkosken rannalle, tulevien onkimatkojen varalle ja Suomen naiset
          sisustivat huvilan niin kauniilla suomalaisilla käsitöillä, ryijyillä,
          lattiamatoilla, akkunaverhoilla y. m. kuin suinkin osasivat. Keisari
          perheinensä näytti olevan siitä huomaavaisuudesta hyvillään ja kävi
          Langinkoskella myöhemminkin. Hän viipyi saaristomatkoillaan muissakin
          paikoissa usein niin kauan, että Suomen asukkailla oli aikaa toimittaa
          keisarilliselle perheelle kukkasia ja esittää laulutervehdyksiä. Keisari
          pistäytyi m. m. Daalin-tehtaalla katselemassa siellä käynnissä olevaa työtä,
          hän käväisi Naantalin pikkukaupungissa ja samoin Ahvenanmaalla. Joka
          paikassa hänet vastaanotettiin avoimesti osoitetulla rakkaudella. Vaihtelun
          vuoksi hän aikoi myös käydä Tukholmassa, ja antoi tiedustella, mitä Ruotsin
          kuninkaallinen perhe ajatteli asiasta.
        </p>
        <p class="paragraph">
          Ruotsista saapui kohtelias vastaus ja lausuttiin naapurimaan hallitsija
          tervetulleeksi Ruotsin mantereelle. Keisarin kunniaksi oli Ruotsin hovi
          suunnitellut tehtäväksi huviretken sisämaahan. Täällä aiottiin panna toimeen
          jänisjahti. Huviretken ohjelma ilmoitettiin Venäjän hoville.
        </p>
        <p class="paragraph">
          Mutta Venäjän hoviherrat olivat toista mieltä.
        </p>
        <p class="paragraph">
          He kielsivät keisaria lähtemästä vierailulle Ruotsiin. He pelkäsivät, että
          keisarilliseen Venäjän hallitukseen tyytymättömät venäläiset nihilistit,
          jotka epäluotettavina olivat karkoitetut maanpakoon, tulisivat muukalaisina,
          tuntemattomina matkailijoina Ruotsiin, sekaantuisivat metsästysretkeen ja
          murhaisivat keisarin.
        </p>
        <p class="paragraph">
          Venäjän herroilla ei ollut luottamusta Ruotsin poliisilaitokseen. He
          epäilivät, että ruotsalaiset poliisit olivat tottumattomat pitämään silmällä
          nihilistejä ja näiden kavalasti keksimiä juonia. Senvuoksi olisi paras
          jättää Ruotsiin aiottu huviretki tekemättä. Niin vakuuttavasti he osasivat
          puhua keisarille, että tämä ilmoitti Ruotsin hoville päättäneensä peruuttaa
          koko Ruotsinmatkansa sattuneiden esteiden vuoksi.
        </p>
        <p class="paragraph">
          Mitään vahinkoa siitä tosin ei koitunut kellekään, jollei kenties pettymystä
          niille, jotka hallitsijoiden kohtauksessa olivat odotelleet saavansa
          joitakin kunniamerkkejä. Mutta ruotsalaiset olivat nyreällä mielellä, kun ei
          heidän vieraanvaraisuuttaan vastaanotettukaan. Ja Smålands-Postenin Sigurd
          teki pilaa tuosta tyhjiin rauenneesta keisarilliskuninkaallisesta
          jänisjahdista. Hän sepitti tarinan, jonka sisällys oli valaisevinaan Venäjän
          hallitsijahuoneen heikkoja puolia. Mikään venäläisten ihailija Sigurd ei
          ollut, se jo näkyi hänen pilkallisesta kertomuksestaan kolmesta kuuluisasta
          venäläisestä taiteilijasta, joiden nimet hän sommitteli ruotsalaisista
          sanoista. Hän kertoi Ruotsissa käyneen kaksi venäläistä kuuluisaa
          taidemaalaria, herrat Smetaduki (Kankaantuhraaja) ja Kludderaski (Töhertäjä)
          seurassaan maailmankuuluisa venäläinen laulaja Dragafalski (Väärinlaulaja).
          Kun sitten tarjoutui tilaisuus tehdä ivaa tyhjiin rauenneesta jäniksen
          metsästyksestä, niin Sigurd kuvaili Romanovin hallitsijahuoneeseen kuuluvien
          keisarien olleen niin tavattoman itserakkaita, etteivät he koskaan kärsineet
          edes nähdä vertaistaan tai sellaista henkilöä, jolla oli samat ominaisuudet
          kuin heillä. Aleksanteri I oli hyvin roteva mies eikä sentähden muka
          tahtonut nähdä ketään yhtä pitkää miestä, kuin hän itse oli. Saman
          ominaisuuden Sigurd sanoi olleen myöskin keisari Nikolai I:llä. Keisari
          Aleksanteri II:a hän sanoi harvinaisen kauniiksi mieheksi, joka ei kärsinyt
          näkyvissään yhtä komeaa ja vielä vähemmin kauniimpaa miestä, kuin hän itse
          oli. Mitä silloiseen Venäjän keisariin Aleksanteri III:nteen tuli, Sigurd
          väitti jänisjahdin peruuttamisen syyksi sen, ettei keisari tahtonut
          metsästysretkellä nähdä jäniksiä, jotka olivat yhtä suuria pelkureita kuin
          hän itse.
        </p>
        <p class="paragraph">
          Ennenkuin »Kaleidoskopin» sisällys tunnettiin, oli Venäjän urkkijoille
          luultavasti tullut salaisia tietoja siitä. Muuan Stepanoff-niminen
          Helsingissä asuva santarmiluutnantti kävi Wickströmin kirjakaupassa
          ostaaksensa Sigurdin »Kaleidoskopin» äsken ilmestyneen vihkon. Kaksi
          kappaletta tuota vihkoa oli ruotsalainen kustantajaliike lähettänyt
          näytteeksi, ja Stepanoff sai ostaa niistä toisen, sillä ei vielä tiedetty
          mitään kirjan vaarallisesta sisällyksestä. Heti kun Stepanoff oli lukenut
          tuon jänismetsästystä koskevan tarinan, vei hän kirjan painohallitukselle
          ilmiantaen Wickströmin kirjakaupan majesteettia loukkaavan kirjallisuuden
          myyntipaikaksi.
        </p>
        <p class="paragraph">
          Herra Wickström joutui syytteeseen, mutta puolustautui hyvin selittäen, että
          »Kaleidoskop» on jo monien vuosien kuluessa ilmestynyt kirjasarja, joka
          tähän asti on ollut laadultaan viaton. Stepanoffin ostama kirja oli ainoa,
          joka oli myyty, eikä Wickström ollut tiennytkään siinä mitään loukkaavaa
          olevan. Ja kun kysymyksessä olevaa Kaleidoskopin vihkoa ei sitä ennen oltu
          kielletty myymästä, niin kirjakauppias vapautettiin syytteestä.
        </p>
        <p class="paragraph">
          Mutta Stepanoff oli tullut tunnetuksi ilmiantajana. Missä ikänä hän nähtiin
          kadulla tai ravintolassa tai jossakin muussa julkisessa paikassa, siellä
          ylioppilaat häntä osoittivat sormella ja selittivät toisillensa, että tuossa
          on ilmiantaja Stepanoff. Hänen ympärillensä kokoonnuttiin oikein miehissä
          töllistelemään häntä, niin että hän kaikkialla tunsi olevansa kiusallisen
          huomion esineenä. Ylenkatsetta häntä kohtaan osoitettiin monella tavalla,
          muun muassa siten, että suurempi ihmisjoukko esim. ravintolassa ryhmittyi
          hänen ympärillensä ja lähti liikkeelle ovea kohden. Jokainen oli
          lähtevinänsä ulos ja käyden Stepanoffia kohti sanoi: »tehkää hyvin ja
          väistykää!» Kun santarmiluutnaniti koetti väistyä, oli kaikkialla ihmisiä,
          jotka tulivat häneen päin; joka puolelta häntä kehoitettiin väistymään ja
          antamaan tietä. Sellaista menettelyä jatkettiin aivan kuin »susipeliä»
          pelattaessa, kunnes saatiin Stepanoff ovensuuhun. Ovi silloin avattiin ja
          kun hän ahdingossa meni ulos, niin ovi vedettiin kiinni ja jokainen meni
          istumaan entiselle paikallensa. Ei kukaan lähtenyt ulos eikä ollut
          aikonutkaan lähteä.
        </p>
        <p class="paragraph">
          On selvää, miten noloksi Stepanoff tunsi asemansa tuollaisissa
          tilaisuuksissa, jotka uusiutuivat joka päivä. Pahemmin häntä harmitti
          kuitenkin ylioppilaitten töllisteleminen ja päästäkseen heistä hän kävi
          yliopiston rehtorille valittamassa, kuinka ylioppilaat hänen rauhaansa
          häiritsivät. Valitus oli tehty yleensä kaikkia ylioppilaita vastaan. Ja syy,
          miksi ylioppilaat noin häntä kohtelivat, oli muka se, että hän oli koettanut
          suojella Hänen Majesteettinsa Keisarin kunniaa ulkomaalaisilta solvauksilta
          »Kaleidoskopissa».
        </p>
        <p class="paragraph">
          Yliopiston rehtorin oli pakko ryhtyä johonkin toimenpiteeseen Stepanoffin
          rauhoittamiseksi, sillä muutoin sellainen mies kuin Stepanoff helposti voisi
          ilmiantaa itse rehtorin. Mutta kun kantelu rehtorin luona ei ollut tehty
          määrättyjä henkilöitä, vaan yleensä kaikkia ylioppilaita vastaan, niin
          täytyi rehtorinkin menetellä toisin kuin yksityisiä rangaistaessa. Hän
          kirjoitti kiertokirjeen jokaisen eri osakunnan kuraattorille kehoittaen
          kuraattoreita pitämään huolta siitä, että kaikille osakunnan jäsenille
          annetaan tieto rehtorin määräyksestä, etteivät ylioppilaat saa katsella
          Stepanoffia, koska hän tuntee itsensä häväistyksi siitä, että häntä
          töllistellään ja sormella osoitellaan.
        </p>
        <p class="paragraph">
          Rehtorin kirjettä kuraattoreille ei luettu julki osakuntien kokouksissa,
          mutta kirjeen sisällys saatettiin kuitenkin kaikille osakuntalaisille
          tiedoksi.
        </p>
        <p class="paragraph">
          »Yliopiston herra rehtorin tahto on, että santarmiluutnantti Stepanoffia
          ylioppilaat eivät saa katsella.»
        </p>
        <p class="paragraph">
          Sellainen tiedonanto saatiin kuulla, ja sille naurettiin makeasti. Ylenkatse
          Stepanoffia kohtaan ei siitä vähentynyt, että hän oli päässyt rehtorin
          turviin. Ja kun kerran rehtorin kieltoa oli toteltava, niin Stepanoffin
          katselemisesta luovuttiin eikä kukaan enää häntä osoittanut sormella.
          Rehtorin kielto tulkittiin siten, että Stepanoffin näkeminenkin oli
          kielletty. Ja kun vain tämä yleisesti tunnetuksi tullut henkilö huomattiin,
          niin heti nostettiin käsi suojaksi silmille ja käännettiin kasvot poispäin,
          jotta ei vain nähtäisi Stepanoffia, ja niin mentiin hänen ohitsensa.
        </p>
        <p class="paragraph">
          Tällainen katsomisen karttaminen herätti vielä kiusallisempaa huomiota kuin
          päin naamaa töllisteleminen ja Stepanoff tunsi oleskelun Helsingissä niin
          vastenmieliseksi, että muutti pääkaupungista pois. Sitä ennen hänen
          kerrottiin saaneen teatteriravintolassa selkäänsä muutamilta uusmaalaisilta.
          Selkäsauna käsitettiin kostoksi Wickströmin kirjakaupan puolesta ja
          ihmeteltiin, että uusmaalaiset olivat ruvenneet Wickströmiä sillä tavalla
          puolustamaan.
        </p>
        <p class="paragraph">
          Pääsyynä lienee kuitenkin ollut se, että Ruotsissä ilmestyvä hauska
          »Kaleidoskop» oli estetty kaupasta, sillä sitä luettiin paljon, eikä
          keisaria kohtaan tehtyä salaviittausta pidetty sen arvoisena, että kirjan
          myyminen senvuoksi olisi ollut kiellettävä.
        </p>
        <p class="paragraph">
          G. A. Wickströmin kirjakauppa ei kuitenkaan selvinnyt asiasta näin vähällä.
        </p>
        <p class="paragraph">
          Senaatin kirjapainossa painettiin siihen aikaan viralliset asiakirjat,
          leimapaperi pöytä- ja kauppakirjoja varten ja leimamerkit. Kun siihen aikaan
          senaatin kirjapainolta vaadittiin tavallista suurempaa teknillistä taitoa,
          oli sen johtajaksi otettu ulkomaalainen ammattimies, eräs Backhoff-niminen
          herra, joka oli kotoisin jostakin Itämeren maakunnasta, Riiasta tai sieltä
          päin. Tuolla herralla oli lisäksi myöskin oma liike. Hän painatti
          pelikortteja. Ja tämä liike tuotti hänelle suuremmat tulot kuin palkka
          kirjapainosta olikaan. Mutta lisätuloja hän ahnehti eikä pitänyt lukua,
          millä tavoin niitä sai.
        </p>
        <p class="paragraph">
          Herra Backhoff, jota sanottiin insinööriksi, oli antautunut santarmien
          salaiseksi kätyriksi. Eversti Tunzelmann von Adlerflug, joka oli Helsinkiin
          sijoitettujen santarmien päällikkö, ei tyytynyt siihen, että »Kaleidoskop»
          oli julistettu luvattomaksi; Stepanoffin kautta hän oli saanut tietää, että
          tuota kirjaa oli Wickströmin kirjakauppaan lähetetty Ruotsista kaksi
          kappaletta, ja että toinen niistä oli vielä kirjakaupassa, sillä Stepanoff
          oli ostanut vain yhden ja sen hän oli vienyt painoasiain ylihallitukseen.
          Niinpä tuli eräänä päivänä Wickströmin kirjakauppaan hra Backhoff, jota
          siellä ei tunnettu, ja kyseli, saisiko ostaa »Kaleidoskopin» viimeksi
          ilmestyneen vihkon.
        </p>
        <p class="paragraph">
          Hänelle ilmoitti herra Wickström, ettei sitä kirjaa ole kirjakaupoissa
          myytävänä, kun se oli kielletty kirja.
        </p>
        <p class="paragraph">
          Hra Backhoff tiedusteli, eikö hra Wickström voisi kirjaa hankkia.
          Erikoisesta syystä halusi Backhoff muka sen sisällykseen tutustua.
        </p>
        <p class="paragraph">
          Herra Wickström ilmoitti, ettei hän rupea sitä hankkimaan, kun kirja oli
          kielletty. Sitä hänelle lähetettiin Ruotsista pari näytekappaletta ja kun
          toinen oli myyty, kiellettiin sen myyminen kokonaan.
        </p>
        <p class="paragraph">
          Backhoff pyysi saada edes nähdäksensä »Kaleidoskopin» ja kun hän sai sen
          käteensä, niin hän vilkaisi kirjan hintaa, myhähti silmää vilkuttaen ja
          jätti rahan kirjan maksuksi; pisti kirjan taskuunsa ja vei sen mennessään.
        </p>
        <p class="paragraph">
          Pian sen jälkeen sai herra Wickström santarmipäälliköltä haasteen Helsingin
          raastuvanoikeuteen luvattoman kirjallisuuden myymisestä.
        </p>
        <p class="paragraph">
          Hän väitti oikeudessa, ettei hän ollut koskaan myynyt mitään eversti
          Tunzelmannille, ja ettei »Kaleidoskop», jonka eversti todistuskappaleena
          esitti, ollut häneltä saatu. Sen oli eversti luultavasti hankkinut jostakin
          muualta.
        </p>
        <p class="paragraph">
          Vikuroiden sinne tänne selitti Tunzelmann von Adlerflug eräänä päivänä
          nukkuneensa päivällisunta, jolloin hänen nukkuessaan oli hänen pöydällensä
          tuotu »Kaleidoskop» ja hän tiesi sen olevan tuodun Wickströmin
          kirjakaupasta. Kuka sen hänelle oli tuonut, sitä hän muka ei tiennyt, ja hän
          arveli vain, että se mahdollisesti oli Stepanoffin tuoma. Mutta kun
          Stepanoffin ostama kappale oli painoasiain ylihallituksessa, niin ei
          everstin yritys saada hra Wickström todistetuksi syylliseksi onnistunut, ja
          viimein hänen täytyi todistajaksi kutsua hra Backhoff. Tämän täytyi
          todistajana oikeuden edessä kertoa, miten hän oli tuon kielletyn kirjan
          saanut ja vienyt sen santarmipäällikölle.
        </p>
        <p class="paragraph">
          Siitä palveluksesta oli hra Backhoff saanut palkkiota 500 markkaa.
        </p>
        <p class="paragraph">
          Oikeudenkäynti hra Wickströmiä vastaan oli kestänyt viikkokausia, ja juttu
          oli herättänyt melkoista huomiota. Herra Backhoff joutui yhä kireämmälle ja
          viimein hän todettiin santarmien kätyriksi.
        </p>
        <p class="paragraph">
          Helsingissä oli siihen aikaan tapana katsella spiritistisiä kuvia s.o.
          tavallisten valokuvien mukaan valmistettuja kuvia, joissa valopaikat oli
          tehty mustiksi ja varjopaikat kirkkaanvalkoisiksi. Kun sellaista kuvaa
          järkähtämättä katsoa tuijotti minuutin verran, kiihtyi näköhermo silmässä
          niin, että kun käänsi katseensa toisaanne, esimerkiksi valoisaa seinää
          kohti, näki siellä kuvan negatiivin. Backhoffista oli teetetty tällaisia
          spiritistisiä kuvia ja hänen ulkonäkönsä olikin siihen sopiva. Hänen kapeat
          kasvonsa ja musta partansa onnistuivat spiritistisessä kuvassa
          erinomaisesti. Joka on joskus pelannut »Mustaa Pekkaa», tietää, että
          patasotamiestä kutsutaan »Mustaksi Pekaksi». Pilkaten Backhoffin
          pelikorttitehdasta oli joku teettänyt sellaisen »Mustan Pekan», jolla oli
          Backhoffin kasvot. Ja sitä katseltiin kaikkialla.
        </p>
        <p class="paragraph">
          Kun sitten kirjakauppias Wickströmiä vastaan nostetussa jutussa oli käynyt
          selville, että Backhoff oli houkutellut hänet jättämään käsiinsä sensuurin
          kieltämän kirjan, ja että Backhoff oli käyttänyt kirjaa vahingoittaakseen
          herra Wickströmiä, niin Backhoff tuomittiin suureen rangaistukseen. Herra
          Wickström sai kiittää onneansa, että pääsi 500 markan sakolla jutusta eroon,
          ja eversti Tunzelmann von Adlerflug oli tietysti syytön.
        </p>
        <p class="paragraph">
          Herra Backhoff oli tässä jutussa näytellyt sangen inhoittavaa osaa, mutta
          kyllä hän saikin ansaitun rangaistuksen. Senaatin taloudenhoitaja, vanhempi
          senaattori Mechelin kutsui hänet luoksensa ja ilmoitti, ettei häntä enää
          senaatin kirjapainossa tarvittu. Näin lyhyesti hän oli erotettu toimestansa.
          Mutta tuntuvampi aineellinen vahinko koitui hänelle siitä, ettei hän enää
          saanut senaatin kirjapainossa painattaa pelikortteja.
        </p>
        <p class="paragraph">
          Mutta juttu ei päättynyt tähän. Heti kun raastuvanoikeuden päätös asiassa
          oli julkaistu ja asianomaiset, syyttäjä, syytetty ja todistaja saivat
          poistua ja Backhoff oli astunut katukäytävälle, ympäröi hänet iso lauma
          Helsingin likaisimpia rantajätkiä, jotka tulivat häntä kädestä pitäen
          tervehtimään heidän joukkoonsa kuuluvana. Backhoff sai ponnistaa, minkä
          taisi, päästäksensä heistä eroon, mutta jätkät eivät hänestä eronneet. Hän
          huomasi, että lähellä oli ajureita ja nousi rattaille, mutta saman tempun
          tekivät myös jätkät. Heillä oli varattuna edeltäkäsin maksettuja ajureita ja
          nyt lähti hienosti puettu Backhoff sylinterihattu päässä ajamaan pakoon,
          mutta kaiken aikaa seurasi hänen kintereillään 50 rantajätkää parittain
          ajaen.
        </p>
        <p class="paragraph">
          Backhoff yritti päästä pakoon parempiin ravintoloihin, joihin ryysyläisiä ei
          laskettu sisälle, mutta hänet torjuttiin joka paikassa. Kauan sinne tänne
          harhailtuaan hän viimein ajoi satamassa olevaan laivaan, joka oli lähtemässä
          Turkuun. Laivaan päästyänsä hän syöksi hyttiin, tempasi oven kiinni ja
          lukitsi oven jälkeensä.
        </p>
        <p class="paragraph">
          Näin pääsi santarmikätyri viimein lähtemään Helsingistä.
        </p>
        <p class="paragraph">
          Sillä välin kuin hän loittoni laivalla pääkaupungista, lähetettiin
          Helsingistä sähkösanoma Turkuun. Sinne ilmoitettiin, millä laivalla Backhoff
          oli tulossa, ja annettiin kehoitus: »Ottakaa vastaan sopivalla tavalla.»
        </p>
        <p class="paragraph">
          Laivan lähestyessä Turkua oli Backhoff luullut pääsevänsä rauhaan, mutta jo
          Turun satamassa hän huomasi, että asiat olivat yhtä hullusti kuin
          Helsingissä. Likaisia rantajätkiä oli kokoontunut rannalle ja Backhoff
          aavisti, että he odottivat juuri häntä. Sentähden hän ei lähtenytkään
          laivasta. Mutta kun jätkien odotus kävi ikävystyttävän pitkäksi, niin he
          siirtyivät laiturilta laivan salonkiin. Siellä he näkivät muista
          matkustajista yksin jäljelle jääneen herran, joka ei ollut heitä näkevinään,
          vaan tilasi itselleen puolen pulloa olutta. Jätkät tekivät samoin ja sitä
          juodessaan he vetivät taskusta esille patasotamiehen, jota katseltiin ja
          vertailtiin tuohon matkustajaan. Alkoi taas tuijottaminen ja Backhoff
          hyökkäsi ulos, sai ajurin ja lähti ajamaan pakoon. Sitä olivat jätkät
          odottaneetkin. He seurasivat häntä kuin otusta. Hotellista toiseen ajoi
          Backhoff ja häntä seurasi jäljessä pitkä jono rantajätkiä ajurinrattailla.
          Kun hän tiedusteli huonetta, kysyttiin hänen nimeänsä ja joka paikassa sai
          hän kuulla vastauksen:
        </p>
        <p class="paragraph">
          »Herra Backhoffille meillä ei ole huonetta.»
        </p>
        <p class="paragraph">
          Viimein hän onnistui pääsemään johonkin syrjäiseen majataloon muutamaa
          minuuttia aikaisemmin kuin takaa-ajavat rantajätkät ja siellä hän kysymättä
          huonetta hyökkäsi piiloon erääseen matkustajahuoneeseen, tempasi oven
          jälkeensä lukkoon ja revolveri oveen päin ojennettuna odotteli pimeän tuloa.
        </p>
        <p class="paragraph">
          Yön pimeyden turvissa hän sai siellä hankituksi kyytihevosen, joka vei hänet
          maaseudulle, ja täältä pääsi santarmikätyri Backhoff tuntemattomana
          häipymään teille tietämättömille.
        </p>
        <p class="paragraph">
          Oliko ylioppilailla osallisuutta Backhoffin rankaisemisessa, sitä ei kukaan
          liene todistanut, mutta varmaa on, että rahoja on ollut käytettävissä, sillä
          sitä todistaa rantajätkien valmeus sekä Helsingissä että Turussa miestä
          ahdistettaessa.
        </p>
        <p class="paragraph">
          Sananlasku sanoo: »Rehellisyys maan perii».
        </p>
        <p class="paragraph">
          Kovaa sai kokea kavala santarmien kätyri tätä lyhyttä lausetta oppiessaan.
        </p>
        <p class="paragraph">
          Olkoon hänen kokemuksensa muille opiksi.
        </p>
      </div>
      <div class="chapter">
        <h2>Kilu-Kalle</h2>
        <p class="paragraph">
          Hän oli aikanansa Helsingissä yleisesti tuttu henkilö. Kaikki ihmiset
          tunsivat Kilu-Kallen ja hänen merkillisen olemuksensa. Hän osasi käyttäytyä
          niinkuin ylhäisön mies. Puhui ranskaa kuin oikea pariisilainen ja lasketteli
          kohteliaisuuksia kuin hoviherra. Ulkonäöltään tuskin kukaan oli Helsingissä
          niin tunnettu kuin kaikkien suosima Kilu-Kalle. Ja helsinkiläisten
          suosikiksi hän oli päässyt juuri sukkeluuksiensa ja käytöksensä avulla, jota
          harva kykeni matkimaan.
        </p>
        <p class="paragraph">
          Hänestä voi yhtä hyvin sanoa, ettei häntä kukaan tuntenut. Ei kukaan tiennyt
          hänen oikeata nimeänsä, hänen kotipaikkaansa, mitä hän nuoruudessaan oli
          tehnyt, ketkä hänen vanhempansa olivat ja oliko hänellä sukulaisia lainkaan.
          Tuoja yksin tiesi nämä perhesalaisuudet, joita Kilu-Kalle ei milloinkaan
          paljastanut syrjäisille. Eihän se ketään liikuttanut, mistä hän oli ja kuka
          hän oli. Kun hän ei koskaan häirinnyt ketään eikä poliisillakaan ollut
          hänestä mitään huolta, sai hän pitää salaisuutensa omana tietonaan ja elää
          omaa elämäänsä. Ei hän myöskään ollut tunkeileva eikä sekaantunut muitten
          ihmisten asioihin.
        </p>
        <p class="paragraph">
          Kilu-Kallen ulkomuoto, mikäli se riippui hänen vaatteistansa, oli hyvin
          vaihteleva. Hänet näki joskus puettuna hienoon pukuun, kiiltopaitaan ja
          -kaulukseen. Sellaisena hän käyttäytyi kuin hienosti sivistynyt ylimys.
          Seuraavana päivänä hänet voi nähdä hoipertelevan mitä viheliäisimmissä
          ryysyissä, likaisena ja repaleisena. Hän oli juonut hyvät vaatteensa, jotka
          joku ystävä oli hänelle lahjoittanut. Mutta repaleisena ryysyläisenäkin hän
          käyttäytyi kohteliaasti ja hienosti.
        </p>
        <p class="paragraph">
          Ensimmäisen kerran teki Kilu-Kalle itsensä Helsingissä huomatuksi, kun hän
          vuonna 1865 oli vastaanottamassa kenraalikuvernööriä, kreivi Adlerbergia,
          tämän tullessa laivalla Pietarista Helsinkiin. Rautatietä ei Suomessa
          silloin ollut muualla kuin Hämeenlinnan ja Helsingin välillä. Höyrylaivan
          saapuessa Helsingin satamaan ja kenraalikuvernöörin astuessa laivasta
          maihin, astui esille Kilu-Kalle puettuna jotenkin risaisesti vanhaan
          resuiseen frakkipukuun ja tervehti ranskankielisellä puheella hänen
          ylhäisyyttään toivottaen, että uusi kenraalikuvernööri täällä hyvin
          viihtyisi. Ja koska Kilu-Kalle arveli, ettei hänen ylhäisyytensä ollut ennen
          käynyt Helsingissä, tarjoutui hän, Kilu-Kalle, oppaaksi tutustuttaakseen
          hänen ylhäisyytensä kaupunkiin ja esittääksensä hänelle huomattavimmat
          rakennukset.
        </p>
        <p class="paragraph">
          Kallen kohteliasta tarjousta ei kreivi Adlerberg kuitenkaan vastaanottanut
          eikä sanonut sitä tarvitsevansa, vaan hän käski tervehtijän mennä
          matkoihinsa.
        </p>
        <p class="paragraph">
          »Kuten suvaitsette käskeä, teidän ylhäisyytenne», vastasi Kilu-Kalle. »Olen
          vain tahtonut täyttää kohteliaisuuden vaatimukset vierasta kohtaan, joka
          läsnäolollansa kunnioittaa kaupunkiamme. Sulkeudun suosioonne, teidän
          ylhäisyytenne. Jääkää hyvästi!» Ja tehden kauniin kumarruksen Kilu-Kalle
          poistui.
        </p>
        <p class="paragraph">
          Siihen aikaan ei Helsinki vielä ollut niin taajaan rakennettu kuin tätä
          nykyä. Nikolainkadun ja Vironkadun kulmauksessa oli pieni turvekattoinen
          hökkeli. Se oli talviseen aikaan Kilu-Kallen asuntona. Nykyään ei siitä
          hökkelistä ole jäänyt jälkeäkään, sillä suuret komeat kivimuurit ovat
          anastaneet sen paikan. Ainahan heikot ja köyhät ajetaan pois rikkaiden ja
          ylhäisten tieltä.
        </p>
        <p class="paragraph">
          Sillä kohdalla, missä nyt on Suomen Pankin talo ja J. W. Snellmanin
          kuvapatsas, oli ennen »narinkaksi» nimitetty kaupustelijain paikka, missä
          juutalaiset myyskentelivät vanhoja vaatteita ja muuta vähempiarvoista vanhaa
          tavaraa. Siellä oli myös vanha kuomureki, jonka jalakset olivat jo niin
          lahonneet, että kun anturaraudat otettiin pois johonkin muuhun tarpeeseen
          käytettäviksi, olivat jalakset seuranneet mukana. Mutta reen laidat, pohja
          ja kuomu jäivät. Tämä juutalaisten kauppatorilla oleva kuomureki oli
          syksyllä ja keväällä, kun ei tarvinnut huoneen lämmityksestä huolehtia,
          Kilu-Kallen asuntona.
        </p>
        <p class="paragraph">
          Kesähelteessä tunsi Kilu-Kalle kuomurekensäkin liian ahtaaksi eikä hän siinä
          silloin asunut. Kun joku häntä etsi eikä löytänyt kuomureestä, vaan päivällä
          tapasi kävelyllä ja kysyi, missä hän nyt asui, niin Kilu-Kalle sanoi
          muuttaneensa asumaan kesähuvilaansa Punavuorilla<a href="#fn1"
          id="fnref1"><sup>[1]</sup></a>. Hänen kesähuvilansa oli sokeritehtaalta
          tuotu, aukealla kedolla oleva iso tynnyri, jossa raakasokeria oli saapunut
          ulkomailta Suomeen. Tynnyrin toinen pohja oli poissa. Olkikupo oli levitetty
          vuoteeksi ja koko kesähuvilalla oli se oivallinen etu, että avoimen puolen
          sai kääntää tyyneen päin, ettei tuuli tuonut sadetta sisään. Kilu-Kalle asui
          kesäkaudet siinä yhtä onnellisena kuin muinoin Diogenes omassa
          tynnyrissänsä.
        </p>
        <p class="paragraph">
          Jokainen ymmärtää, että Kilu-Kalle oli rappiolle joutunut, ennen parempia
          päiviä nähnyt, hienosti sivistynyt mies. Milloin tahdottiin pilkata jotakin
          huonoa ja moitittavaa, silloin Kilu-Kalle oli valmis apuansa antamaan ja hän
          suoritti tehtävänsä mestarillisesti pelastaen aina oman nahkansa. Jos
          asiaintila joskus kääntyi uhkaavaksi, niin Kilu-Kalle heittäytyi
          sekapäiseksi, niin ettei häntä kukaan iljennyt rangaista.
        </p>
        <p class="paragraph">
          Eräs seikka harmitti melkein kaikkien helsinkiläisten sisua, ja siihen piti
          käydä käsiksi pilkanteon aseilla.
        </p>
        <p class="paragraph">
          Ruotsalaisessa teatterissa oli nuorehko näyttelijätär nimeltä Tengmark.
          Näytäntötaiteen edustajana hän oli heikko, melkein ala-arvoinen. Mutta
          muodoltaan ja vartalollaan hän oli moitteeton. Vieläpä häntä pidettiin
          kaunottarena, varsinkin kun hän esiintyi näyttämöllä maalattuna ja
          sievisteltynä kaikilla niillä keinoilla, joita taiteilijat käyttävät. Tuohon
          ruotsalaiseen tyttöön oli kenraalikuvernööri Adlerberg rakastunut, niin
          vanha ukko kuin olikin. Joka kerran kun teatterin ohjelmassa näkyi
          Tengmarkin nimi, oli myös kenraalikuvernööri istumassa keisarillisessa
          aitiossa. Kokemuksesta tiedettiin, ettei kreivi Adlerberg osannut sanaakaan
          ruotsia. Hän ei siis voinut nauttia ruotsinkielisistä näytelmistä, mutta
          ihaili Matilda Tengmarkia. Kun näyttämöllä ei ollut Tengmarkia, ei
          kenraalikuvernööri sinne vilkaissutkaan, mutta niin pian kun Tengmark
          ilmestyi näyttämölle, niin kreivi teatterikiikari kädessään seurasi jokaista
          tämän näyttelijättären liikettä.
        </p>
        <p class="paragraph">
          Ruotsalaisen teatterin raha-asiat olivat silloin heikot, mutta
          kenraalikuvernööri oli kerran toimittanut sille käyttövaroistaan avustusta 3
          000 markkaa. Sitä pidettiin neiti Tengmarkin ansiona ja eräs pilantekijä
          julkaisi ruotsalaisessa sanomalehdessä kokkapuheen sanoen
          kenraalikuvernöörin avustaneen teatteria 3 000 tinamarkalla (Tennmarkor).
          Yleisenä juoruna puhuttiin Helsingissä, että neiti Tengmark oli kreivi
          Adlerbergin rakastajatar. Sen seikan pilkkaamista varten tarvittiin
          Kilu-Kallen apua. Ja se saatiin.
        </p>
        <p class="paragraph">
          Kun kreivi Adlerberg taas kerran oli teatterin ohjelmassa huomannut
          Tengmarkin nimen, ilmestyi hän keisarilliseen aitioon komeassa
          univormussansa, rintapielet täynnä monenlaisia ritarikunnan merkkejä ja
          tähtiä. Ja kiikari kädessään hän hellittämättä katseli neiti Tengmarkia.
        </p>
        <p class="paragraph">
          Vastapäätä keisarillista aitiota olevalle paikalle ilmestyi Kilu-Kalle.
          Vanha, resuinen hännystakki oli hänen yllänsä. Sen rintapieliin oli hän
          liimalla ja nuppineuloilla kiinnittänyt tähtimäisiä ja ristinmuotoisia
          koristuksia, joita hän oli leikellyt paperossilaatikon punaisesta
          kansipaperista. Täydentääksensä ulkoasuansa oli Kilu-Kalle vielä saapunut
          teatteriin päässään huononpäiväinen, rutistunut sylinterihattu, jonka hän
          aitioon astuessaan otti päästään tehden samalla mitä siroimmat kumarrukset
          teatterissa istuvalle yleisölle, oikealle ja vasemmalle, aivan kuin joku
          taiteilija, joka kiittelee kaikille suunnille yleisöä hänelle osoitetusta
          huomiosta. Hänen ylhäisyydelleen kenraalikuvernöörille Kilu-Kalle teki
          kohteliaimmat ja syvimmät kumarruksensa.
        </p>
        <p class="paragraph">
          Samoinkuin kreivi Adlerberg oli Kilu-Kallekin tuonut mukanansa kiikarin;
          mutta pikkuiseen teatterikiikariin hän ei ollut tyytynyt, vaan hänellä oli
          kainalossa suuri, metrin mittainen, joltakin merikapteenilta lainattu
          kaukoputki, jonka hän oli liitujauholla puh- distanut välkkyvän kirkkaaksi.
          Tämän tähystysaseensa hän venytti niin pitkäksi kuin sen sai ja suuntasi sen
          sitten keisarillista aitiota kohti. Sinne hän hellittämättä tuijotti
          kaukoputkellansa katsellen siellä istuvaa monilla tähdillä ja
          kunniamerkeillä koristettua herraa.
        </p>
        <p class="paragraph">
          Teatterissa istuva yleisö oli kuolla nauruun, sillä niin hullunkuriselta
          näytti resuisessa puvussaan rutistetulla hatturäyskällä komeileva ja
          pitkällä kiikarilla varustettu Kilu-Kalle. Ovathan teatterit tavallisesti
          isoja huoneita ja likinäköiset henkilöt eivät aina tunne tuttaviaan huoneen
          toisella syrjällä. Sentähden kyllä usein näkee jonkun teatterissakävijän
          pikaisesti suuntaavan teatterikiikarinsa huoneen ympäri. Mutta kun pitkällä
          merikiikarilla huoneessa tähystelee aivan kuin tutkistellen
          taivaankappaleita taivasalla, niin se jo on tavallisuudesta poikkeavaa.
        </p>
        <p class="paragraph">
          Kenraalikuvernööriä harmitti yleisön liiallinen huomio. Hän kutsui luoksensa
          teatterin vahtimestarin ja käski tämän ajaa Kilu-Kallen ulos teatterista.
          Vahtimestari ei tohtinut olla tottelematta niin ylhäisen herran käskyä. Ja
          vaikka Kilu-Kallella oli pääsylippu ostettuna sille paikalle, missä hän
          istui, eikä hän ollut tehnyt sen pahempaa kuin katsellut ympärillensä, niin
          seuraavalla väliajalla vahtimestari kehoitti häntä poistumaan teatterista.
          Ja korkealle esivallalle kuuliainen Kilu-Kalle tietysti totteli. Hän nousee
          seisoalle ja juhlallisella liikkeellä lykkää kokoon pitkän kiikarin. Ennen
          kaikkea hän samalla ottaa huomioon eksellensit ja heille kuuluvan kunnian,
          ennenkuin poistuu.
        </p>
        <p class="paragraph">
          »Das geehrte Publikum» oli Kilu-Kallen näytäntöön sangen tyytyväinen.
        </p>
        <p class="paragraph">
          Kilu-Kallen juhlallinen esiintyminen ruotsalaisessa teatterissa teki
          tarkoitetun vaikutuksen. Kenraalikuvernööri Adlerberg piti huolta siitä,
          että neiti Tengmark joutui naimisiin ja erosi Helsingin ruotsalaisesta
          teatterista sekä muutti asumaan Tukholmaan.
        </p>
        <p class="paragraph">
          Kilu-Kallea käytettiin monessa muussakin tilaisuudessa avustajana yhtä
          hyvällä menestyksellä. Kun hänen elämänsä päivät päättyivät, oli häntä
          haudan lepoon seuraamassa tavattoman suuri saattojoukko. Hän oli saanut
          monta ystävää.
        </p>
        <p class="paragraph">
          Muutamia vuosia jälkeenpäin yritti eräs typerä ilveilijä anastaa hänen
          nimensä, mutta oikeaa Kilu-Kallea hänestä ei tullut.
        </p>
      </div>
    </div>
    <div class="footnotes">
      <h2>Viitteet</h2>
      <div class="footnote"><a href="#fnref1" id="fn1">[1]</a> Punavuoren seutu oli siihen aikaan asumaton lian ja
          roskan kaatopaikka.</div>
    </div>
<div style='text-align:center'>*** END OF THE PROJECT GUTENBERG EBOOK 75346 ***</div>
  </body>
</html>

